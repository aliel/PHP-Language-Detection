Türkiye’nin ilk elektronik kitap yayınevi olan altKitap,
edebiyat dünyasında yerini giderek sağlamlaştıran altKitap Öykü
Ödülü’nün sekizincisi 2015 baharında gerçekleştirdi. Başvuru
koordinasyonunu Su Başbuğu’nun gerçekleştirdiği altKitap yayın
kurulu üyeleri Ümit Aykut Aktaş, Sanem Bozkurt, Özge Calafato,
Hande Ortaç, Aylin Sökmen ve Engin Türkgeldi ile Junkie Fix adlı
öyküsüyle 2014 altKitap Öykü Ödülü birinciliğini kazanan Orçun
Ünal’dan oluşan seçici kurulun, başvuran 370 öykü arasından
yaptığı değerlendirme sonucunda Birincilik Ödülü Açık Artırma
adlı öyküsüyle Mevsim Yenice Akgün’e; İkincilik Ödülü Faruk
Rıfat Bey’in Ayakkabıları adlı öyküsüyle Mehmet Akif Duman’a,
Üçüncülük Ödülü ise Görülmüştür adlı öyküsüyle Erinç Durlanık’a
verildi. Dereceye giren öykü yazarlarına ödüllerinin takdim edildiği
tören 25 Mayıs’ta Vardar Terrace’ta gerçekleşti.
	
Açık Artırma - altKitap 2015 Öykü Seçkisi, dereceye giren ilk
üç öykünün yanı sıra seçici kurulun yayımlanmaya değer gördüğü
dokuz öyküyle birlikte toplam 12 öyküden oluşuyor.
	
Yenilikçi içeriği ve tasarımıyla 2000 yılından bu yana
ücretsiz e-kitap yayımlayan altKitap, Türkiye’deki çağdaş edebiyat
üretimini hareketlendirme ve yeni öykücüleri görünür kılma he-
defini 2006’dan beri düzenlemekte olduğu altKitap Öykü Ödülü’yle
4
gerçekleştirmeye çalışıyor. Satış ve maliyet kaygısından arınmış,
içeriğin önplana çıktığı, artık altKitap Öykü Ödülü’nün ayrılmaz
bir parçası olarak her yıl hazırlanan altKitap Öykü Seçkisi de bu
anlayışla hazırlanıyor.
	
altKitap Öykü Ödülü’nün gerçekleşmesinde emeği geçen
sponsorlarımız Vodafone, Neta Technologies, Türkiye’nin ilk
edebiyat konseptli oteli Mini Fuar Hotel, Mixer ve Vardar Terrace’a
teşekkürlerimizi sunuyor, bütün katılımcılarımızı tekrar tebrik
ediyoruz.
	
Keyifli okumalar dileriz.
	altKitap
Ödül Destekçileri
Mekân Destekçisi
5
1.
7
Mevsim Yenice Akgün
1985 yılında İzmir’de doğdu. Fizik bölümünden mezun oldu.
Çeşitli yaratıcı yazarlık kurslarına katıldı. Halen yaratıcı yazarlık
atölyelerine devam etmekte.
Açık Artırma
	
Rahmetli dedem kendini Freud sanırdı. Beni de, Freud’un
ressam torunu Lucian’la özdeşleştirirdi. “Ben emekli Felsefe
öğretmeni Ahmet Bey isem, seni adam edeceğim Ahmetcan.
Dede torun adımızı tarihe yazdıracağız.” Küçüklüğüm, ergenliğim,
büyüklüğüm, bu cümleleri yaşlı bir adamın, bilge ayarında çıkart-
maya çalıştığı ses tonundan dinleyerek geçti. Adımızı tarihe
yazdırdığımız doğru gerçi. Dedem iyice bunadığında, huzurevine
bayram programı yapmaya gelmiş gazetecilerden birine, “Lucian
Freud’un Benefits Supervisor Sleeping tablosunun orijinali bizim
evde,” demesiyle başladı tüm hikâye. Aslında her şey zaten o
tabloyla başladı.
	
Sene 1995, ben on yaşımdayım, öğlen okuldan eve
geliyorum. Dedemi odasında göremeyince telaşlanıyorum. Sonra
salondan inleme sesleri geliyor, gidip bakıyorum. Dedem yerde
iki büklüm yatıyor, ayaklarının üstünde de camı kırılmış bir tablo
duruyor.
	
“Dede iyi misin, ne oldu, dede?”
	
“Tabloyu buldum Ahmetcan. Lucian’ın bu yıl yaptığı
tablonun bir replikasını gönderdiler Amerika’daki müzayededen.
Araya bir sürü isim soktum ama değdi. Ah. Ayağımın üstünden
al şunu. Gittim çerçevelettim, köşe başındaki çerçeveciyle de bir
8
ton kavga ettim. Sapık mıymışım ben, kırkımdan sonra azdıysam
teneşir paklarmış falan, neredeyse dövüşüyorduk.”
	
Ayaklarının üzerine düşmüş tabloyu alınca, çoraplarının
topuğunu gördüm, ağları iyice genişlemiş, yırtılmaya yüz tutmuş.
Çorapları yırtık bir Freud düşündüm, lacivert takım elbiseli,
gözlüğü yamulmuş ve ayak ucunda bir tabloyla, Isparta halısının
üstünde boylu boyunca yatan bir Freud. Küçüklüğümden beri
karışmaya alışmış aklım, bir kere daha ustalıkla karıştı ve bir süre
sonra yerine geldi.
	
“Bak, adamın yarattığı şahesere bak. Bu tablonun gerçeği
de bizim olacak. Açık artırma tarihlerini kaçırmamam gerek.
Bacağım kırıldı galiba oğlum, kaldırıver beni.”
	
“Dede tabloyu asarken mi düştün? Babaannemin portresi
nerde? Neden duvarda değil? Onu çıkartıp bunu mu asmaya
çalıştın?”
	
Elimdeki tabloyu ters çevirince, irkildim. Çok kilolu bir
kadının çıplak bir resmi. Önce başımı çevirdim ergenliğe has
bir utangaçlıkla. Sonra yine ergenliğe has bir merakla tabloyu
incelemeye başladım. Kadın vücuduna duyduğum ilgi alaka ve
tablodaki kadının tüm kusurlarıyla resmedilmiş olması birleşince,
nefesim kesildi. Kulaklarımdan gözlerimin içine doğru sinsice
ilerleyen bir alev hissettim.
	
“Kaldır beni Ahmetcan, duymuyor musun?”
	
Dedemin inleyen sesiyle kendime geldim. Avazı çıktığı
kadar bağırıyordu çünkü kalçası kırılmıştı. İyileşene kadar,
salondaki kanepede, tablonun hemen karşısında yatarak zaman
geçirdi. Aklına tablo ile ilgili bir şeyler geldiğinde, baş ucunda
duran fiskos masasındaki not defterine bir şeyler yazdı. Freud
ve torunundan bahsederken kâh güldü kâh ağladı. Dedemin canı
sıkılmasın diye, benim de o süre boyunca salonda ikamet etmem
9
kararına varıldı. Dedem tablodan bahsederken uyuyup kalınca,
gizli bir şey yapıyormuş gibi tabloyu izlerdim. Tablodaki siyah
saçlı kadının memesinin birini cüretkarca kavrayışı, göbeğinin
kıvrımları, bedeninin beyazlığı, ilk başlarda içimi bulandırırdı.
Benim de tabloyla ilişkim, işte böyle başladı.
	
Mahalledeki Fuat Amca, o zamanlar kendi halinde bir
ressamdı. Dedemi de güya sanat simsarı bir adamla tanıştırmıştı.
Simsar Sinan. ‘Sansar Sinan’ derdi, dedem adama kızınca.
Sinan’ın atölye gibi bir yeri vardı. Dedem, neredeyse tüm gününü
orda geçirirdi. Bu Sinan arada yurt dışına gider gelir, bir işler
çevirirdi. Dedeme de resmin kopyasını o bulmuş. Sonra da söz
vermiş gerçeği için iletişim sağlamaya.
	
Akşam yemeklerimizin huzuru dedeme bağlıydı. Mutluysa,
tablodan haber var demekti. Yok asık suratıyla gözlerini dikmiş
tabloya bakıyorsa, umutsuzluğa düştüğünü anlar, hemen tablo
hakkında hiç bilmiyormuşuz gibi bir şeyler sorardık. Hevesle
anlatmaya başlardı. Sonra konu Freud’a, oradan dedem ve
Freud’un düşünce benzerliklerine, oradan ben ve Lucian’ın benze-
mezliğine gelirdi. ‘Yazıklar olsun senin gibi toruna’ laflarıyla da
son bulurdu. Çünkü ben de, annem ve babam gibi devlet memuru
olmuştum, dedemin istediği gibi ressam ya da bir Lucian değil.
	
Lise sınavlarına hazırlanırken, resim kursuna yazdırdı
dedem zorla. Kimsenin bende göremediği ve keşfedemediği gizli
bir yeteneğim olduğunu iddia eden dedem, bir yıl boyunca resim
kursuna kendi getirip götürdü beni. Her ders çıkışı takım elbisesi
ile kursun kapısında dikilir, ceketinin düğmesini ilikleyerek resim
öğretmenine doğru yaklaşır, sesindeki eskimişliği süpürmek için
öksürür ve sonra sorardı; “Nasıl gidiyor dersler hocam? Bizim
çocuk yetenekli değil mi? Gizli bir şeyler var hissediyorum.”
	
Zavallı kadıncağız bir önümdeki iğrenç çizime, bir de
10
sakalları sigara içmekten beyazdan sarıya çalmış dedeme bakar,
çaresizce “Daha iyi olacak,” derdi.
	
Sonra ben yetenek sınavlarından çakınca, dedem biraz
kabullenir gibi oldu torun dede ilişkimizin Freud’lara benzeme-
diğini. Ki bence biz Freud’lardan daha güzeldik. Daha eğlenceli
ve özünde daha kabiliyetliydik. Mesela hiç sanmıyorum ki, Lucian
benim gibi bir ailede büyüyüp akıl sağlığını koruyabilecek yetenek-
te olsun. Yine hiç sanmıyorum ki, Sigmund benim gibi yeteneksiz
ve beklentileri karşılayamayan bir torunun hayal kırıklığıyla bu
kadar güzel başa çıkabilsin. Esas yetenek bence buydu.
	
Üniversiteyi bitirdim, ilk memurluğuma atandım ama
gerçek anlamda hiç âşık olmadım. Hiç ilişki yaşadım mı ondan
da emin değilim aslında. Sonra, iş yerinden bir arkadaşın doğum
gününde, Derya ile tanıştım. 2007 yılının Şubat ayıydı. Derya
yirmilerinin ortasında, yüz otuz kilo civarlarında, beyaz tenli siyah
saçlı, asık suratlı bir kadındı. Aslında, tam da yıllardır gerçeğine
bir türlü ulaşamadığımız o meşhur tabloda, koltuğa çırılçıplak
uzanmış, umarsızca uyuyan kadının bir kopyasıydı. Onu görür
görmez, kolundan tutup dedeme götürmek istemiştim. Hatta
biraz daha abartsam, dedeme çaktırmadan salondaki kanepeye
üstündekileri çıkartıp serilse, dedemin onu ilk fark ettiğindeki yüz
ifadesini görsem, yılların kafa karışıklığı intikamını biraz olsun al-
mış olur muydum? Derya’nın yalnız oturduğu masanın yanına
gittim. Sandalyeyi gösterip konuya girdim.
	
“Merhaba, oturabilir miyim? Ben Ahmetcan.”
	
“Memnun oldum, ben Derya.”
	
Yüzündeki o kızgın ifadeye rağmen, sesi yumuşacıktı.
Hatta o koca bedene az gelmiş gibi inceydi. Çay bardağını
kavradığı tombul parmakları, kanepede uzanırken sağ memesini
nasıl kavrar biliyordum. Mor kazağının, göbeğinin kıvrımlarına
11
sıkışmış kısımlarını genişletip düzeltti. Çıplakken o kıvrımlar neye
benziyor onu da biliyordum. Aslında Derya’yı tüm çıplaklığıyla,
tablodaki suretinden biliyordum. Hatta ailecek biliyorduk.
	
“Çay ister misin sen de?” dedi. Garson tam yanımızdan
geçiyordu.
	
“Senin elinden olsa daha güzel gelirdi,” dedim. Kendim de
şaşırdım sonra. Ama ne de olsa Derya’yı tanıyordum yıllardan beri.
Sonra gülümsedi. Gülümsemesi tam bedenine sığmış gibiydi.
	
Dedem de Derya’yı çok sevdi. Aslında tüm aile, ona karşı
hiç yabancılık çekmedi. Gelin adayı seçerken, tüm ailenin önceden
tüm çıplaklığıyla bildiği, herkesin onay verdiği birini bulmak zor-
dur dedim ve o yıl evlendik. Alt kattaki evin kiracısını çıkartıp, bizi o
eve yerleştirdi dedem zorla. Zira çok sevgili torunundan ayrılması
mümkün değildi. Akşamları gelir, gelininin elinden kahvesini içer,
yıllardır bıkmadan anlattığı hikâyelerini Derya’ya anlatırdı. O da
iki kişilik koltuğa vücudunu anca sığdırır, dedemi dinlerdi. Bazen
aynen tablodaki gibi kanepede yayılıp uyuya kalırdı. Yıllar önce
tabloyu gizli gizli izlediğim gibi, onu da izlerdim öyle zamanlarda.
	
2007 yılının sonlarına doğru, dedem yavaş yavaş
bunamaya başlamıştı. Tablo ile ilgili haber almaya çalışırken,
Simsar Sinan’a yedirdiği emekli maaşları yetmiyormuş gibi,
evde de huzursuzluk çıkartıyordu. Yürümesi zorlaşmış, hafızası
günden güne zayıflamaya başlamıştı ama tabloyu unutmuyordu.
Simsar Sinan, bir gün elinde bir dosya kağıdı ile geldi bizim eve.
	
‘Sigmund Freud’un torunu, ressam Lucian Freud’un, 1995
yılında yaptığı Benefits Supervisor Sleeping tablosu, 13 Mayıs
2008’de, New York’ta düzenlenecek bir açık artırmada satışa
sunulacak.’
	
Dedemi daha önce hiç o kadar mutlu görmemiştim. Yeşil
gözlerinden, yıllardır akmayı beklemiş bir damla yaş indi önce,
12
sonra ayağa kalktı. “Ahmetcan, hazırlan gidiyoruz. Biz de açık
artırmaya katılacağız,” dedi.
	
Dedemi bir ay boyunca, ne 95 yılından bu yana
biriktirdiği parasının bu tablo için yeterli olmayacağına, ne de
sağlık koşullarının Amerika’ya gidebilecek kadar iyi olmadığına
inandırabildik. Çarşıya çıktığı bir gün, seyahat acentelerinden
birine girmiş, gelir gider aklıyla oradaki çalışanlara hikâyeler
anlatıp, Amerika için bilet almak istediğini söylemiş. Cebindeki
kartlardan bana ulaşmayı başarmışlar, telefon ettiler. Dedemi
çarşının içinden zorla eve götürürken, aklıma artık bu işin böyle
çözülmeyeceği, başka yollar denememiz gerektiği geldi.
	
Simsar Sinan’ın yıllardır hiç değişmeyen yerine gittim.
İçerisi eskimiş ne varsa kokuyordu.
	
“Bizi soktun bir oyunun içine, çıkartmaya da yardım
edeceksin,” dedim.
	
“Ahmet yıllardır ahbabım, söz verdirdi, ne yapayım. Haberi
duyar duymaz gelmeseydim, sonra başka yerden duyarsa beni
mahvederdi.”
	
“Neyse olan oldu. Nasıl işin içinden çıkacağız onu
düşünelim.”
	
“İyi ben biraz düşüneyim, bulurum bir yol. Sen bu arada
onu oyala, bir şekilde o açık artırmaya katılacağız de.”
	
İki gün sonra Sinan aradı, iş çıkışı uğradım. Bana yaptığı
planı güzelce anlattı ve notlar aldırdı. Aslında fena plan da değil-
di. Eve girmeden önce dedeme uğradım.
	
“Dede, Sinan’la konuştuk bugün. Amerika ile görüşme
yapmış. Demiş ki Türkiye’de bu tablonun sahibi olmak isteyen,
sanata çok değer veren bir abimiz var ancak sağlık sorunların-
dan dolayı oraya gelmesi mümkün değil. Ne yapabiliriz falan diye
sormuş. Sonra bunlar biraz düşünüp geri dönüş yapmışlar Sinan
13
abiye. Tamam o zaman, o gelmesin, açık artırmaya telefon ile
bağlanabilir demişler.”
	
“Olacak mıymış öyle? Neden sağlık sorunu var dedin
Ahmetcan, beni aklı yerinde olmayan bir bunak sanıp, tabloyu
pahalıya vermeye kalkmasınlar.”
	
“Yok dede, Sinan abi bahsetmiş senden. Tablo hakkında
her şeyi bildiğini söylemiş. 95 yılından beri bir replikasının duvarın-
da olduğunu söylemiş. Biliyorlar yani seni kandıramayacaklarını.”
	
“He iyi madem. Tamam, öyle yapalım. Mayıs’a kadar nasıl
geçer bu zaman hiç bilmem.”
	
İnsan bunamamak için, elden ayaktan düşmemek için
kendini tutar mı? Dedem tuttu. Gözlerimle gördüm. Mayıs’a ka-
dar aklı daha fazla kaçmasın diye, o telefonda açık artırmaya
katılabilsin diye, kendini tuttu.
	
13 Mayıs sabahı erkenden uyandı, tablonun karşısındaki
ev telefonun yanına kuruldu. Sandalyede, elindeki bastondan
destek alarak dik durmaya çalışan, saçları kolonyayla taranmış,
takım elbiseli adamın hali, içimi ezdi.
	
“Dede, daha vakit var. Hani saat farkı var ya aramızda.
Bizim burada akşam üstü altı gibiyken, orada sabah on bir ola-
cak. O zaman arayacaklar.”
	
“Olsun oğlum, ben burada iyiyim. Sen bana ilaçlarımı getir
yalnız, bir de bir bardak su.”
	
Mutfağa su almak için gittiğimde yüreğimde ağır bir kaya
oturuyordu. Dedem olan biteni anlamadan, bir an önce şu gün
bitsin gitsin istiyordum. Yorucu bir beklemeden sonra, telefon
sonunda çaldı. Önce ben açtım. Dedem sandalyede pür dikkat
benim konuşmalarımı dinliyor, bir bana bir tabloya bakıyordu.
Sinan, telefonun diğer ucunda sesini değiştirmiş konuşuyordu.
	
“Sakın çaktırma, ben benim oğlanı da aldım yanıma, o
14
İngilizce bir şeyler konuşacak arada, anlaşılmasın diye. Sen şimdi
sakin ol, sonra da ver Ahmet’i telefona.”
	
Yeşili sönmüş, yuvalarının içine kaçmış bir çift göze
baktım,
	
“Dede, Türkçe çevirmen getirtmişler senin için. Sen onunla
konuşacaksın. O da senin söylediklerini çevirecek. Tamam mı?
Hadi kolay gelsin.”
	
“Tamam oğlum, hadi bakalım. Alo.”
	
“İyi günler Ahmet Bey. Açık artırmamız başlamış bulunu-
yor. En uzaktan siz katıldığınız için, ilk teklif sırasını size veriyoruz.
Buyrun.”
	
“Bin Lira.”
	
“Evet Ahmet Bey Bin Lira dedi.”
	
Bu arada Sansar Sinan’ın kendi gibi dolandırıcı oğlu
da, yanında durmuş, İngilizce habire saçma sapan cümleler
kuruyordu. Sinan önüne tablonun adını yazmış vermiş ki, tablonun
adını söylüyor, yes, no diye de ekliyordu.
	
Dedem bin bin parayı yükseltirken, ahizeyi tutan kuru-
muş iri elleri, tir tir titriyordu.
	
“On beş bin.” dedi en son. Sonra sustu. Yüzüne bir
kırmızılık geldi oturdu.
	
“On beş bin diyor Ahmet Bey.” Sinan role kendini kaptırmış,
sesini değiştirmiş bir şekilde bülbül gibi şakıyordu.
	
Dedem telefonun ahizesini eliyle kapadı, “Ahmetcan, be-
nim param bu kadar oğlum, sen bana biraz borç verir misin?”
dedi.
	
“Veririm dede, veririm borç, zaten iyice yükseldi fiyat, daha
fazla yükselten olmaz. Yakında alırsın tabloyu.” diye bağırdım,
hattın diğer ucundaki Sinan duysun da, artık satsın tabloyu
diye. Oğlu da, bildiği tüm İngilizce sözcüklerden derme bir şeyler
15
sayıklamaya devam ediyordu yüksek sesle.
	
“On yedi bin.” diye bağırdı dedem. Son kozlarını oynuyordu
aklınca.
	
“Evet on yedi bin geldi. Artıran? Artıran yok. Satıyorum,
satıyorum, sattım. Tablo Ahmet Bey’in.”
	
Dedem ahizeyi fırlatıp, sandalyeden kalktı ve bana sarıldı.
Hüngür hüngür ağlayan adamın, mutluluğuna dayanamayıp ben
de ağladım. Sonra, telefondaki Sinan olduğunu bilmediği ve bil-
se hepimizi geberteceği kişiye, bin kere teşekkür etti. O akşam
yatağına girerken yüzünde az kişide ender görülecek bir huzur, bir
vazgeçiş vardı. Ertesi sabah, daha yaşlanmış ve bunamış kalktı
yatağından. Geçmişe dair hatırladığı son şey, açık artırmada
tabloyu aldığı andı.
	
Açık artırmadan bir kaç hafta sonra, duvardaki replika indi,
yerine orijinal tablo sandığı, aslında yine başka bir kopya geldi.
Bir kaç gün sonra da, iyice bakımı zorlaşınca, kendi de isteğiyle,
dedemi yakındaki bir huzurevine yatırdık.
	
Dedem huzurevine yattıktan sonraki ilk bayram, haber
yapmak için gazeteciler gelmiş huzurevine. Dedem durur mu,
anlatmış tüm hikâyeyi. Ona inanan bir gazeteci sayesinde,
ailece ünlü olduk. Önce evimiz gazeteci istilasına uğradı. Eve
gelen herkes, önce duvarda asılı tabloyu, sonra Derya’yı gördü.
Aralarındaki benzerlik kafaları bir kat daha bulandırınca, bir süre
manşetlerde biz yer aldık.
	
2008 yılında, 33,6 milyon dolara satılan Freud’un
torununun yaptığı ünlü tabloyu, Türk bir aile almış!
	
Rekor fiyata satılan tablo Türkiye’de!
	
Sonra gerçeği anlattığımızda, neyse ki dedem olan bitenin
farkında değildi artık, bir de bu yüzden manşet olduk. Nitekim
üzülmüyorum, canım dedemin istediği oldu. Ünlü olduk. Dedem,
16
sanattan anlayan ve huzurevine terk edilen, değeri bilinmeyen
emekli felsefe öğretmeni Ahmet Bey olarak, ben ise dedesinin
hayalleriyle oynayan, dedesinin ismini yaşatamamış, tabloda-
ki şişman kadınla evli torunu olarak tarihe geçtik. Nurlar içinde
uyusun.
17
2.
18
Mehmet Akif Duman
1981 yılında Sivas’ta doğdu. Sivas Cumhuriyet Üniversitesi, Fen-
Edebiyat Fakültesi, Türkoloji Bölümü’nden 2002 yılında birincilikle
mezun oldu. 2005 yılında aynı üniversiteden, Fazıl Divanı ve Şerhi
isimli tezi ile yüksek lisans derecesi aldı. Altı yıl çeşitli liselerde
edebiyat öğretmenliği yaptıktan sonra doktora için Almanya’ya
gitti. Şu anda Johannes Gutenberg Üniversitesi (Mainz)’nde
karşılaştırmalı edebiyat sahasında retorik ve belagat üzerine tezini
hazırlamaktadır. Yayınlanmış iki romanı, üç bilimsel çalışması ve
onun üzerinde makalesi bulunmaktadır.
Faruk Rıfat Bey’in Ayakkabıları
	
Faruk Rıfat Köroğlu’nun ayakkabılara karşı özel bir ilgisi
yoktu. Evinin küçük bir odasını raflarla donatıp her renkten bir
kemer, bir ayakkabı takımı kurmak düşüncesi aklının ucundan bile
geçmemiştir.
	
O talihsiz günün sabahında ayakkabısının ucunun
açıldığını fark etmesi, çay suyu kaynamadan hemen önce oldu.
Sinirlenmedi. İçine bir hüzün çöktü nedense. Dede yadigârı bir
tespihi tuvalete düşürmek gibi, az biraz utanç verici bir duygu
yaşadı.
	
Yenisini almak yerine tamir ettirmeyi düşündü önce. Uç
kısımdaki açık büyümeden, dikilebilir; en azından yapıştırılabi-
lirdi.
	
İki dilim peynir yedi, yarım domates... İştahı kesildi
nedense, hatta kravatının rengine bile dikkat etmek gelmedi
içinden.
	
Sadece düğünlerde giydiği siyah bir ayakkabısı vardı. Onu
çıkardı yüklükten çaresiz. Ne kadar parlak, siyah bir ayakkabı.
Sokakta yürümek için hiç de uygun değil.
	
Anahtarlarını düşürdü apartmanın çıkışında. Midesi
bulandı bir an. Kapıda da güneş vurdu yüzüne. Bir an karardı
ortalık.
19
	
“Her şey üst üste geliyor...” diye söylendi. Bir ölüm haberi
duysa gün ortasında, şaşırmazdı.
	
Daireye vardığında önce müdürün dikkatini çekti siyah
ayakkabılar. Gülümsedi ince bıyıklı adam. Kalın parmaklarına ve
kısa boyuna rağmen garip bir şekilde Ayhan Işık’ı andırırdı.
	
Müdür, “Hayırlı olsun azizim... Çekmişsin iskarpinleri...”
dedi.
	
Çaycı girdi araya, sarı dişlerini çıkararak atladı lafa,
	
“Aman abi dikkat et... Bu tür ayakkabılar kırıldı mı daha
eskisi gibi olmaz.”
	
“Ayakkabı kırılır mı yahu?” dedi müdür, lafının bölünmesine
sinirlenerek.
	
Faruk Rıfat Bey düzeltti, “Ucunun bükülmesini kast ediyor
olmalı...”
	
Çaycı her zamanki pişkinliği ile devam etti, “Sadece ucu
değil... Mesela giyerken kazara arka kısmına bastın ayağınla.
İnsanlık hali, olur a... O vakit de aynı tehlike söz konusu. Yine
ayakkabının cildi buruşur, daha toparlanamaz.”
	
Müdür, alaycı, “İnsandan bahsediyor mübarek... Altı üstü
iskarpin. Ama hakkın da var.... Baksana şu kısımda hafif bir çatlak
başlamış şimdiden.”
	
Kısa işaret parmağının yöneldiği noktaya baktı Faruk Rıfat
Bey. Onunla birlikte çaycı ve iki memur daha eğildi ayakkabıya.
	
Birinci memur telaşlı, “İyisi mi eve gidince güzel bir cilala
sen bunu.”
	
“Cila mı? Buna her cila vurulmaz...” dedi müdür.
“Mahvedersiniz ayakkabıyı. Bak Rıfat Bey kardeşim.. Köşede bir
ayakkabı tamircisi var.”
	
Tamamladı çaycı, “İskenderci’nin yanındaki....”
	
Araya girdi ikinci memur, “Yanı değil karşısı, taşındı
20
oradan.”
	
“Daha büyük şimdiki yeri, tamiratın yanında satış da
yapıyor şimdi,” dedi ilk memur.
	
Baş parmağını kaldırdı müdür, “Oraya uğra bir sor; hangi
cila gider, hangisi gitmez. Öyle her şey sürülmez buna.”
	
İhtiyar memur; emekliliği çoktan geldiği halde karı dırdırın-
dan korkması hasebi ile dairede hafif kalem işlerini yürüten
Muzaffer Bey dayanamadı girdi lafa, “İyisi mi zeytinyağı ve limon
kullanmak. Benim dedem yıllarca öyle yaptı... Hem yumuşatır
deriyi.”
	
Önce ikinci memur itiraz etti: “Olur mu yahu? Bu başka tür
deri... Baksana nasıl parlıyor. Bir de, kaldı mı eski zeytinyağları?
Allah bilir, zeytinyağı diye ne tüketiyoruz.”
	
Çaycı dalgın, “Ne ara taşındı ki oradan? Vay ihtiyar tilki
vay.”
	
“Cila sor sen oradan,” dedi müdür, “Bırak yağı, yoğurdu.
Çamur filan olmadan iki kat sür ki, elinle öteleyince toz oluverir.”
	
Herhalde bu yağ yoğurt lafına içerlemişti ihtiyar memur,
“Eskiden ne arar cila? Millet bilmiyor muymuş şık gezinmeyi?
Pekala yağ ile abat olur deri. Eskilerin unuttukları bizim
bildiklerimizi geçer.”
	
Gülümsedi müdür, “Alınma yahu. Ama baksana, riske
girilecek ayakkabı mı? Önce belki evdeki birkaç çift kundurada
denemeli, sonra uygulanabilir bu yöntem. Ama cilanın riski yok.”
	
İkinci memur burnunu sildi el çabukluğu ile, “Öğle arası al
gel bence. Gecikme. Bu arada çay filan dökülür.”
	
At dişleri fırladı ileri. Çaycı elindekilere odaklandı bir an,
“Lafa daldık, soğumuş bunlar. Ben tazeleyeyim...”
	
Herkes masasına oturdu. Günlük evrak işleri başladı. Evde
hasta bir yakını varmış gibi idi Faruk Rıfat Bey. Garipsenmese ev
21
sahibesini arayıp bir bakmasını rica edecek. Bu tuhaf fikir komik
geldi ona sonra. Gülümsedi. Sonra utandı güldüğü için.
	
İhtiyar memur yapıştı masanına, “Rıfat Bey... Şu dosyaların
numarası eksik. İkisine de üst yazı lazım. Gençler beceremez
şimdi. Sen hallet de ben dosyalamasını yaparım.”
	
Hâlâ dalgın Faruk Rıfat Bey: “Hay hay....”
	
Eğildi ihtiyar memur. Fısıldaması bir nasihat verme halinde
değil, vaaz veren bir yarı âlim edasında idi, “Sen bırak onları. Genç
onlar. Kaç çift kundura eskitmişlerdir sanki? Halis zeytinyağı bu-
lurum ben sana. Limonla birebir karıştırıp pamukla süreceksin.
Önce tozunu alacaksın tabi, sonra uygulayacaksın.”
	
Birinci memur kurşun kalemi açarak geldi yanlarına,
“Aslında benim amcam da öyle yapardı. Denemekten zarar gel-
mez. Ama diğer taraftan cila daha bilinen bir çözüm. Risk büyük,
gerçekten iyi düşünmek lazım.”
	
Telefon çaldı. Faruk Rıfat Bey diğer ikisinin fısıldaşmaları
arasında açtı telefonu, “Efendim.”
	
“Odama geliver Rıfat Bey,” diyordu telefonun ucundaki
ses.
	
Ceketinin düğmesini ilikledi. Hafif zorlandı düğmeler. Son
zamanlarda birkaç kilo alınmış. Ayakkabılarına baktı sonra. Bu
zengin tavra nasıl da uyuyorlardı...
	
Sesi her zamankinden heyecanlı daire amirinin, “Gel
içeri... Otur... Bugün gizli denetim olacak. Adı gizli işte... Her
zamankilerden.... Abartılacak bir şey değil. Telaş olmasın diye tek
tek çağırıyorum sizi. Aman gözünü seveyim, maliyenin evrakını
bir daha tasnif ediver. Şu okul ihaleleri geçen sene nasıl başımızı
ağrıttı biliyorsun.”
	
Kendinden emin cevap verdi devlet memuru, “Merak
etmeyin efendim.”
22
	
Az önce açtığı çekmecede bir şey arıyordu müdür. Her
birinde DMO ile başlayıp bir sıra numara olan gri dolaplardan en
irisi hâlâ yarı aralık.
	
“Başka bir şey yoksa...” dedi çekinerek Faruk Rıfat Bey.
	
Üç beş evrakı birbirine zımbaladı müdür, “Az bekle...”
	
İçeri soluk soluğa girdi çaycı. Elindeki poşeti buruşturup
içindekini sıyırıverdi sol eline.
	
Müdür sabırsız, “Ver bakalım.”
	
Ayakkabı cilasını masanın ortasına koydular. Bir kutsal
emanetin insan ırkı tarafından keşfedildiği günkü hassasiyet
bundan fazla olmasa gerek.
	
Kutuyu açtı, kokladı; üzerindeki yazıyı okudu müdür: “Pa-
muk getir. Hemen halledelim bu işi. Yağ mağ rezil olacak yoksa
canım ayakkabı.”
	
Koşarak çıktı çaycı. Birinci memur kapı aralığından
içerideki manzarayı idrak edecek kadar bakabildi. Radyoyu açtı
müdür. Klasik Türk musikisi dışında bu anın havasına başka ne
uyabilirdi?
	
Kendi elleri ile cilaladı müdür ayakkabıyı. Faruk Rıfat Bey
odadan çıktıktan sonra ihtiyar memur girdi içeri. Tatlı sert bir
tartışma olacağını anlamak zor değildi.
	
Öğle arası, simit peynir ziyafetine katıldı. Pencerenin
kenarına konan güvercinlere attı iki parça simit. İmtina ile aldı
kuşlar hamur parçalarını.
	
Bir an karardı hava. Yağmur yağacak gibi oldu. İkinci
memur lokmasını yutar yutmaz mırıldandı, “Çok kötü... Bu
ayakkabılar yağmur yerse daha da böyle parlamaz.”
	
Çaycı boşları alırken tekrarladı, “Daha da parlamaz.”
	
Evdeki ayakkabıları hatırladı Faruk Rıfat Bey. Yağmur, gü-
neş hatta kar denemeden ne kadar yol yürümüştü onlarla. Otobüsü
23
kaçırdığı vakitler akşamları asfaltla birer saatlik cebelleşme-
lerden her defasında galip ayrılmışlardı. Yine hüzünlendi.
	
Radyoyu kurcaladı birinci memur. Belkıs Özener
söylüyordu. “Görünce, “diyordu, “âşık oldum, o güzel gözlerini...”
	
Gençliğinde bir kız sevmişti. Herkes gibi âşık olmuştu
o da. Herkes gibi köşelerde beklemiş, mahallesine yaklaşınca
uzaklaşmış, ayağı aksayınca telaşlanmış, dokunduğu eşyaları
kutsal addetmişti. Bir gün yüksek ökçelerle çıktı dışarı, ertesi gün
de kayboluverdi ortalıktan. İzmir’deki akrabalarının yanına gitmiş
okumaya. Adını bile öğrenememişti...
	
“Ne o daldın?” dedi ihtiyar memur. “Ben de severim bu
şarkıyı. Ne kadındır Belkıs Özener, Filiz Akın gibidir, ama daha
kadın gibi kadındır.”
	
Güldü ikinci memur, son lokmayı tıktı ağzına. Birkaç
susam parçası saçıldı ağzını açtığında, “Amma yaptın be abi...
Kadının sesi güzel diye, Filiz Akın’dan alımlı mı olacak?”
	
Pencereyi kapattı birinci memur, “Sen ne bilirsin? Muzaffer
Abi eskinin çapkınlarındandır...”
	
Gülümsedi emekliliği geçmiş memur. Radyonun sesini
daha da açtı.
	
Denetim için gelen müfettiş öncekilerden daha gençti.
Genç müfettişin daha fazla telaş ve sıkıntı demek olduğu defa-
larca tecrübe edilmişti. Önce muhasebe kayıtları ile başlanacaktı.
İlkin Faruk Rıfat Bey tokalaştı müfettiş ile. Gayet kibardı müfettiş
bey, “İsminiz nedir efendim?”
	
İkinci düğme de iliklendi, “Rıfat, müfettiş bey...”
	
Kaşlarını kaldırdı bıyıksız adam, “Önce 1990-1992’yi
alalım lütfen. Sonra bir de 2011 var tamam, diğerleri kayıtlarda
görülüyor.”
	
Evrakı getirdi birinci memur. Gözlüklerini çıkardı genç mü-
24
fettiş. Ayak ayak üstüne atınca fark etti Rıfat Bey’in ayakkabılarını,
“Aman efendim... Nasıl da parlak ayakkabılarınız.... Ben ne kadar
uğraşırsam uğraşayım böyle olmuyor.”
	
Müdür girdi araya, “Cilaladık efendim.”
	
“Ben de cilalıyorum efendim; günde iki defa bazen. Müba-
lağa etmiyorum. Hay Allah,” derken daha da genç göründü mü-
fettiş.
	
İçeriden cilayı getirdi müdür. Hep birlikte müfettişin
ayakkabılarına tatbik ettiler. Parlaklığı arttı ama yine de istenildiği
kadar değil. Bir an sessizleşti daire. Bir memurun ayakkabısının
bir müfettişinkinden çok daha parlak olması pek de olumlu
yorumlanamazdı. Suratı adıldı müfettişin, kulakları kızardı.
	
Sinirle çevirdi sayfaları, “İşimize dönelim.”
	
Akşama kadar süren denetim boyunca tek bir kelime
edilmedi ayakkabı üzerine. Müdür kan ter içinde kaldı evrak
trafiğinde. Çaycı bile nasibini aldı bu gerginlikten. Birkaç satır
müdürden, bir kez de müfettişten azar işitti çayın muhtevası
hakkında.
	
Mesai bitimine yarım saat kala gitti müfettiş. Kimse
konuşmadı, yarım saat boyunca ancak toparlandı dağınıklık.
	
O akşam deri yapışkanı satın aldı Faruk Rıfat Bey. Ertesi
gün eski ayakkabılarını giydi. Daha büyük adımlara yürüdü.
	
Dairenin önünde küçük bir kedi gördü. Gri olsa daha güzel
olurdu, diye düşündü.
	
Henüz kimse gelmemiş, saatine baktı, bir simit kapıp
gelecek kadar vakti var. Tam kalkacakken bir bardak demli çay
bıraktı çaycı masasına. Eğildi, bakışları telaşlı, “O değil de, müfettiş
bunun acısını fena çıkarır.”
25
3.
26
Erinç Durlanık
1985 yılında Kadıköy’de doğdu. Yıldız Teknik ve Politecnico di
Milano Üniversitelerinde Makine Mühendisliği okudu. Yazıları
Karakalem, 3. hamur, Çerçi Sanat gibi dergilerinde yayınlandı. Bir
otomotiv firmasında Ar-Ge mühendisi olarak çalışıyor. Kadıköy’de
yaşıyor.
Görülmüştür
	
Gülüyor. Hemen önündeki adamın kafasına bir şaplak
vuruyor ve gülüyor. Kafasına şaplak atılan adamsa küfrediyor.
Ağız dolusu. Küfrederken soyağacının çıkabildiği kadar tepesine
çıkıyor. Hepsi birbirine benziyor. Yeşil kıyafetli, kepli, genç oğlanlar.
Hepsi ergen, hepsi fevri. ‘Şafak kaç?’ diyorlar birbirlerine sürekli.
Hergün aynı şakayı yapıyorlar ve aynı şakaya gülüyorlar. Buradan
çıkınca neler yapacaklarını anlatıyorlar birbirlerine. Hiçbir zaman
birbirlerine özet geçmiyorlar. Tüm ayrıntıları ile anlatıyorlar
hayallerini. Anıları hayallerinden daha flu. Hepsinin tutunduğu bir
dalı var. Hepsi güvende. Hepsine zimmetli bir makineli tüfek var.
	
Gülmüyorum. Er gazinosunun kapısına dayanmış gazoz
içerken televizyona bakıyorum. Bir komedi filmi var. Herkes gülü-
yor. Şen sesleri yankılanıyor. Geride satranç taşları ile dama
oynayan çocuklar var. Kimse kayda değer bir şey söylemiyor,
hiçbir ruh birbirine dokunmuyor.
	
Telefon kulübesine girip annemi arıyorum. Dayım çıkıyor.
Tüm bu tutsaklık yetmezmiş gibi dayımla konuşmak zorunda
kalıyorum. “Bak delikanlı,” diyor, “askerde kafana kepten başka bir
şey takmayacaksın,” diyor. Gevrek gevrek gülüyor. Artık telefonu
anneme vermesini istiyorum. Annemin sesini duyunca huzur
mu buluyorum, yoksa daha da hüzünleniyor muyum bir türlü
bilemiyorum. Burada bazı şeyleri hiç bilemiyorum.
27
	
Tam üç ay oldu. Önce otuzla, sonra yirmi dörtle, en
son altmışla çarpıyorum. Beni en iyi hissettiren zaman birimi
bu. Dakika ile başa çıkabiliyorum. Saatime bakıp saniyenin
turlamasını tutku ile izliyorum. BIC marka tükenmez kalemimi
ve not defterimi çıkarıyorum yatağımın altından, şiir yazmaya
çalışıyorum. Sadece iki dize yazsam yetecek. Saçmalıyorum.
Hiçbir imge belirmiyor kafamda sadece rastgele kelimeler var.
“Rakı içiyoruz, içimize bir karanfil düşüyor,” yazıyorum. Kiminle
rakı içiyorum, karanfil niye düşüyor. Belki de deliriyorum. Usul
usul deliriyorum. Tüm bunlar yetmezmiş gibi başçavuş geliyor
yanıma, bir tomar mektup bırakıyor.
	
“Şunları bir oku, sakıncalı yazılar var mı içinde kontrol et,”
diyor.
	
Dört aydır masasında biriken mektupları bir günde
okumamı bekliyor. Görülmüştür damgasını bırakıp uzaklaşıyor.
Çoğunlukla zarflar beyaz, bazıları kokulu ve pembe. Hiçbirini
açmadan pullarını inceliyorum. Çocukken bunları biriktirirdim.
Pulu hasarsız bir şekilde çıkarmak için yapıştığı kısmı özenle keser,
bir bardak suyun içinde bekletirdim. Zarfın kâğıdı ile pul bir süre
sonra birbirinden ayrılır, cımbız ile pulu çeker ve ufak mandallarla
bir ipe asar kurumasını beklerdim. Sonra da düzleşmesi için
defterimin arasına koyardım. Bunu sabırla yaptığımı, hepsine ayrı
ayrı kıymet verdiğimi hatırlıyorum. Elimdeki mektuplardaki pullar
Altay Spor Kulübü’nün 100. yılı, Sochi Kış Olimpiyatları, TRT’nin
50’nci kuruluş yıl dönümü, tarihi köprüler, Kesik Köprü, Clandras
Köprüsü. Seçmeden okumaya başlıyorum. Çoğu memleketteki
sözlülerinden geliyor mektupların. Ne kadar özlediklerini söylü-
yorlar, gelecekteki evliliklerinden bahsediyorlar, oradan buradan
selam gönderiyorlar. Bunların arasında sakıncalı bir şey yok.
Sakıncalıyı geçtim biraz erotik bir temada yazan bile yok. Fakat
28
kimi mektuplardan içinden iki tarafı lastikle tutturulmuş bir tutam
saç çıkıyor. Kumral veya siyah saçlar. Mektupları okurken o saçları
koklamaktan alamıyorum kendimi. İster istemez yazanla aramda
kişisel bir bağlantı kuruluyor. Sanki tanıyorum onu, rüyalarını
biliyorum. Onunla köhne bir çay bahçesinde dip dibe gazoz
içiyorum. Hem utangaç, hem de meraklı gözlerle inceliyoruz
birbirimizi. Kokulu kâğıda yazdıkları içime işleniyor. Bölükteki
askerlerin sevgililerini tanıyorum. Kendimi önemli hissetmeye
başlıyorum; okudukça ve bildikçe. Elimdeki gücün farkındayım.
İstesem bu mektuba sakıncalı diyebilirim. Bunu yapabilirim.
Görülmüştür damgasını basmam olur biter. Tüm bu duygu
transferini bir anda sonlandırmak benim elimde. İçinde kumral
saç olan bir mektupla siyah saç olanın yerlerini değiştiriyorum.
Hınzırca mutlu oluyorum bu yaptığımdan. Görülmüştür damgasını
vuruyorum onlara. Sakıncasızdır... Sonra elime başka bir mektup
geçiyor. Diğerlerinden daha ağır bir mektup. Özenle açıyorum onu.
Kırıştırmadan bakıyorum. İki tane sigara var içinde. İki sayfalık da,
dolma kalemle, inci gibi yazılmış bir mektup. Son üç aydır ilk defa
bu kadar heyecanlanıyorum. Önce sigaraları çıkarıyorum. Sarı
filtreli sigaraların üzerinde George Karelias & Sons yazıyor. Tütün
taptaze kokuyor. Asker sigarası diye bir gelenek vardır. Mektubun
içine bir sigara konur ve onun askere ulaşacağı umut edilir. Her ne
kadar eski yıllarda o sigara askere ulaşsa da, artık tüm sigaralar
toplatılıyor. Askeriye sigara ithal etmiyor. Bir köşeye koyuyorum
sigaraları. Mektubu açıyorum. İçinden bir de fotoğraf çıkıyor. Bir
kadın fotoğrafı, objektife bakmıyor, belli ki birini izliyor. Kadının
gözlerinin içi gülüyor. Fotoğraftaki kadını bir süre izliyorum. Duru
güzelliğine hayran kalıyorum. Fotoğrafı da sigaraların yanına
koyuyorum. Daha okumadan kafamda fikirler birikmeye başlıyor.
Bu kadının basit şeyler yazabileceğine inanmıyorum. Şairane
29
ama diğer taraftan sade bir tarzı olduğunu düşünüyorum. İçinde
derinlerinde olan kelimeleri filtrelemeden bu kâğıda döktüğüne
şimdiden eminim. El yazısı fevkalade düzenli, tutarsız hiçbir kısmı
yok. Belki de önce bir müsveddeye yazdı, sonra kâğıdına geçirdi.
Tüm bunların yanında kâğıdın sadeliği beni düşündürüyor. Ne bir
kalp şekli var, ne gülümseyen surat. Mahkeme celbi ciddiyetinde
gözüküyor. Bu sırada koğuşa Hamza giriyor. Hamza uzun dönem,
burada bulunmaktan mutlu hatta burası için yaratılmış bir adam.
Kuralcı, şakacı, her yolun yordamını bilen tiplerden. Teklifsiz konu-
şuyor fakat alışıyorsun. Hayatta kalmanın kuralı bu: Alışmak,
uyum sağlamak, unutmak.
	
“Ne yapıyorsun burada Seko, gömülmüşsün okumalara
yine. Profesör mü olacaksın?”
	
“Başçavuş verdi,” diyorum. Hamza ifadesiz biçimde bakı-
yor bana.
	
“İşini bilmeyen çavuşlar, döner götünü avuçlar,” diyor. Bey-
lik bir cümleyi kullanmanın tatminiyle sırıtıyor. Köşedeki sigaralara
takılıyor gözü. Hemen birini kapıyor. “Gücüne gitmesin,” diyor.
	
Sinirleniyorum elbette ama hepsi içimde kalıyor. Alışığım
ona ve onun gibilere. Gözden kaybolunca ve ortam sakinleşince
mektubu okumaya başlıyorum.
Değerli dostum,
Sana yazmanın ne denli zor olduğunu söylemek istiyorum .
Defalarca başladım yazmaya ve çöpe attım . Sen bir
yazarsın, böyle zamanlarda neler deneceğini iyi bilirsin.
Ben bilmiyorum . Hislerimi nasıl yorumlamam lazım? Tek
bildiğim, hepimiz yarım kaldık. Bu yarım kalma durumu
geçeceğe benzemiyor. Bundan sonra biz eksik insanlarız. Kendimi
işe vermeyi denedim . Dünyada olan biten her şeyi unutup
30
sadece çalışmayı veya hiçbir zaman kendime dönmeyeceğim
bir yolculuğa çıkmak istedim . Sokaklarda yürürken
kendi kendime konuşuyorum . Pazarlıklar yapıyorum .
Bağırıyorum, bir köşeye çömelip sessizce ağlıyorum . Kimseye
anlatamıyorum derdimi. Hem anlatsam ne diyecekler ki bana.
Üzülme, kendini harap etme, zaman her şeyin ilacı diyecekler.
Bu cümleleri ne yapmamı bekliyorlar. Ne cenazeye, ne de
camiye gittim . Onu en son gördüğümde morgdaydı. Hüngür
hüngür ağladım . Biraz daha ağlasam gözyaşlarımın onu
dirilteceğini düşünüyordum . O büyük metal çekmeceyi
kapattılar. Değerli dostum, sana ne diyebilirim... Acıların
bizi olgunlaştıracağını mı söylemeliyim? Hayır, tam tersine
bizler artık olmamış insanlarız. Olamayacak olanlarız.
Bir tanrıya inanmak istedim . Ona doyasıya küfretmek için.
O her ne dediyse bugüne kadar tersini yapmak için ant
içebilirdim . Sen çıkınca seninle beraber karşı bir din kurardık
belki. Ona ve onun yüceliğine, başına buyrukluğuna dair
eylemler yapardık. Varlığımızın her zerresiyle savaşırdık.
Seni düşünüyorum . Onu düşünmediğim zamanlarda seni
düşünüyorum . Ne yapıyorsun bilmiyorum . Canın yanıyor
biliyorum . Derya seni ne çok seviyordu. İsminin geçtiği her
muhabbette onun da gözlerinden bulutlar geçiyordu. Senin
tutsaklığının bitmesini dört gözle bekliyordu. Siz beraberken,
ne kadar mutluyduk. Geçmişi düşündükçe bir yumru
oturuyor. Kurtuluş parkında içerken bana Derya’ya âşık
olduğunu söylemiştin. Sana ne çok kızmıştım . Benim en
iyi dostum bunu bana nasıl söyleyebilirdi. Küfretmiştim
sana, annene... Sesini bile yükseltmeden bana onu neden çok
sevdiğini ve ondan başkasını sevemeyeceğini anlatmıştın.
Hem de, ne anlatmak. Derya şiir olmuştu. Sanki diğer tüm
31
şiirlerin bir anda hükmü kalmamıştı. Benim Derya’yı
sevdiğim gibi seviyordun onu. Derinden, pazarlıksız, olduğu
gibi... O gün sana sinirim uçup gitmişti. Kız kardeşimi senden
başka kimsenin bu denli mutlu edemeyeceğini anlamıştım .
Seni merak ediyorum . Telefonda sana haberi verdiğimde,
bunun boktan bir şakadan ibaret olduğunu söylemiştin bana.
Sana ne söylemem gerektiğini bilmiyorum . Birbirimize ne
söyleyebileceğiz bundan sonra. Konuşabilecek miyiz? Sana bu
mektubu neden yazdığımı bile bilmiyorum . Çık ve gel. Bana
Derya’yı anlat. Ne kadar bencilim .
Derya’yı her zaman gittiğimiz Dörtler Meyhanesi’nde
bekliyordum . Rakı içecektik. Kadehlerimizi kaldırıp “Deniz’e,”
diyecektik... Derya gelmedi. Bindiği taksinin freni patlamış.
Bulvarın girişindeki köprüye çarpmış... Taksici de, Derya
da olay gerçekleştikten hemen sonra ölmüşler. Hastanede
bana çantasını verdiler. İçinde senin sigarandan vardı. Seni
anımsatıyor diye taşıyordu onu. Mektubun içine iki tane
koyuyorum . Biri senin, diğeri de bu mektuba görülmüştür
mührü basacak olan askerin olsun.
Polenler havada uçuşuyorlar. Bahar geldi. Sen çıkınca yaz
olacak. Deniz çık gel hadi.
Doğan A.
Bahçelievler
Nisan ‘14
	
Mektubu okuyunca tıkanıyorum. Hemen Deniz’i bulmak
ve mektubu ona ulaştırmak istiyorum. Aylardır bu mektup ona
ulaşmayı bekliyor. Ellerim titriyor. Görülmüştür damgasını nasıl
basabilirim. Derya’ya, Doğan’a, Deniz’e bunu nasıl yapabilirim.
Bu mektubun gizliliğini ben kimim ki bozuyorum. Yine de Deniz’e
32
ulaşması için kâğıdın arkasına basıyorum damgayı. Özenle
geri yerleştiriyorum zarfa, sigarayı ve Derya’nın resmini. Diğer
mektupların hepsini toparlıyorum ve hızla çıkıyorum koğuştan.
Yürürken Deniz’in kim olabileceğini düşünüyorum. Bugüne kadar
Deniz isminde birini tanımadım bölükte. Bunu en iyi bölük yazıcısı
bilir, diye düşünerek ona gidiyorum. Odanın kapısına geldiğimde
Hamza’yı görüyorum. Söyleniyor.
	
“Koduğumun yazıcısı bir haftadır 2 - 4 nöbet yazıyor.”
	
Onu görmezlikten geliyorum. Doğruca yazıcının masasına
bırakıyorum mektubu.
	
“Fırat bana bu adamı bul.”
	
“Dedektif miyim oğlum ben?”
	
Bana bakınca ne kadar ciddi olduğumu anlıyor. Normal
şartlarda Fırat’ın herhangi bir işi yokuş yapmadan bitirebilmesi
mümkün değildir. Fırat işini iyi yapan bir adamdır ama iş yavaş-
latmanın bir sanat olduğunu düşünür. Yavaş hareket felsefesini
bilse gönülden destek verir. Mektubu ağır hareketlerle eline alıyor,
önünü arkasını çeviriyor.
	
“Deniz’i mi, Doğan’ı mı arıyoruz?” diye soruyor, sırf sormuş
olmak için. Besbelli aradığım Deniz, altında karargâhın adresi
yazıyor.
	
“Deniz,” diyorum.
	
Kararlı bir yavaşlıkla klavyenin tuşlarına basıyor. İyice
bakındıktan sonra bana dönüp,
	
“Neden arıyorsun bu adamı?”
	
“Mektubu ulaştırmam lazım, önemli.”
	
“O senin işin değil Seko, ver başçavuşa dağıtsın mek-
tupları.”
	
“Bul şunu,” diyorum. Sinirlerim tepeme çıkıyor. Yeniden
basıyor tuşlara. Arada çayını yudumluyor.
33
	
“Sanırım buldum onu,” diyor.
	
“Neredeymiş?”
	
“Nöbette kendini vurmuş. Mayıs ayında.”
	
Gözlerim doluyor. Yakınımı kaybetmiş gibi oluyorum.
Elimdeki mektubu ne yapacağımı bilmiyorum. Uzaklaşmam, kaçıp
gitmem, kimsenin olmadığı bir kasabada kendime geri dönmem
gerekiyor. Hiçbir şeyi kaldıramıyorum artık. Dünya üzerime
atlayıp beni ezmeye çalışıyor. Doğan’ın mektubunu alıp çıkıyorum
dışarı. Koşuyorum. Duruyorum. Kimseyle konuşamayacağım,
kimse anlamayacak beni. Mızmızlanıyorum. Baş edemiyorum,
bana ait olmasa da Derya’nın acısıyla mücadele edemiyorum.
Ruh gibi dolanıyorum bölükte. Fiziksel olarak bu sınırların dışına
çıkamayacağım, ruhum da çıkamıyor dışarı. Er gazinosuna
gidiyorum. Gazoz alıyorum ve televizyona bakıyorum. Herkesin
birbirini öldürdüğü o mafya dizisini izliyorlar. Herkes soluk so-
luğa... Kötü adamlardan biri ölüyor bu bölümde. Herkesin içi eriyor.
Dizi bitince herkes gülüyor. Doyasıya gülüyor. Aynı el şakaları
yapılıyor.
	
Mektubun içinden Derya’nın fotoğrafını çıkarıyorum. Onu
izliyorum. Onun gördüğünü görmek istiyorum. Onun güzelliğini,
taşıdığı umudu, sahiciliğini çekiyorum içime. Buraya geldiğimde
geride kimseyi bırakmadım. Beni bekleyen, seven bir kadın yok.
Bölükteki tüm insanları kıskanıyorum. Onların geleceğe dair
umutlarını kıskanıyorum. Deniz’i kıskanıyorum. Öldüğünü bile bile
kıskanıyorum. Ne kadar bencilim.
	
Yapmam gereken tek bir şey var. Yazmak. Yazmasam,
konuşmak zorunda kalabilirim. Konuşmak zorunda kalırsam, beni
birileri dinleyebilir. Sonra beni deliler koğuşuna atarlar. Kollarımı
bağlarlar ve yazamam.
	
Önüme bir tomar beyaz kâğıt alıyorum. Yazmaya
34
başlıyorum.
Değerli dostum,
Ne seni, ne Deniz’i , ne de güzeller güzeli Derya’yı
tanımıyorum . Ama senden başka konuşacak kimsem yok...
Ben elinde görülmüştür damgası olan adamım . Birazdan
gönderdiğin sigarayı içecek olanım . Ne kadar bencilim, beni
affet...
35
36
Deniz Arslan
1979 yılında Uşak’ta doğdu. İlk ve orta öğrenimini Uşak’ta,
üniversite eğitimini Ankara’da tamamladı. ABD’de iktisat alanında
yüksek lisans yaptı. Uzun yıllar çevirmenlik yaptı. 2013 yılında
dışses yazarlığını yaptığı Gözümün Nûrû adlı filmle Adana
Uluslararası Altın Koza Film Festivali’nde en iyi senaryo ödülünü
kazananlardan biri oldu. Bir web sitesinde editörlük yapan Arslan,
Berlin’de yaşamaktadır.
Helmuth Steiner’in Emekli Olduktan Sonra
Yaptığı On Önemli Şey
	
Helmuth Steiner kırk yıl yıl süren memuriyet hayatının
ardından 2005’te emekli oldu. Nereden baksanız tuhaf, kendine
özgü, biraz da huysuz bir adam olan Helmuth Steiner, emekli
olduktan sonra şunları yaptı:
1. Yıllardır inceden inceye kurduğu plan doğrultusunda karısını
zehirleyerek öldürdü ve bu işten herhangi bir suçlamaya maruz
kalmaksızın sıyrıldı. “Tipim değildi,” dedi kendi kendine.
2. Evdeki bütün kap kacağı toplayıp, çuvallara doldurdu. Hepsini
allahlık Golf otomobilinin bagajına koyup şehir dışında bir tar-
lanın orta yerine bıraktı ve hayatının geri kalanında hiç bulaşık
yıkamadı. Kâğıt tabaklarla, plastik çatal-bıçakla ömrünü geçirdi.
3. Karısının cenazesini kaldırıp başka bir şehirde yaşayan oğlunu
da uğurladıktan sonra, ucuzcu marketlerin birinden dört kasa
bira aldı. Sonra çalışma hayatı boyunca gecenin kör vaktinde
yayınlandığı için izleyemediği ama hepsini kaydedip, VHS kasetler
vasıtasıyla özenle arşivlediği Die Schönsten Bahnstrecke der Welt
/ Dünyanın En Güzel Demiryolları arşivini dört kasa bira eşliğinde
baştan sona seyretti. O ülkeden oldum olası hoşlanmadığı için
Çin Demiryollarını gösteren bölümleri hızlı geçti.
37
4. Otuz yedi yıldır yaşadığı evinin sokağında olduğu halde bir kez
olsun gitmediği mahalle barının müdavimi oldu. 2006 yılının Mart
ayında sistematik olarak her akşam saat 19:30 civarında bara
girip, saat 22:00’a kadar üç adet bira ve üç adet sigara tüketti. Barın
sahibi olan yaşlı karı-kocayla ve mekânın diğer müdavimleriyle
dostluk kurdu. En azından onlara dostça davranmayı başardı. 21
Mart 2010 gecesi saat 22:00 civarında barın sahiplerinden biri
olan Else Bunt’un yanına yaklaşıp, kendisine oral seks yapmasını
teklif edince bardan kovuldu ve bir daha hiç uğramadı.
5. Bir sabah uyanıp nereden geldiğini kendisinin de bilmediği bir
dürtüyle karısının 14 yaşından beri tuttuğu günlükleri dolaptan
çıkarıp masaya koydu ve o gün akşama kadar hepsini okuduktan
sonra tüm sayfalarını tek tek yırtıp mutfak lavabosunda yaktı. O
gün normalden çok daha erken bir saatte yatıp uyudu.
6. Belli bir yaşın üstündeki bekâr ya da dullar için düzenlenen
turların varlığından haberdar olur olmaz, banka hesabında zor
günler için sakladığı paranın bir kısmını çekip İspanya’nın güney
sahillerinde bir hafta sürecek olan tura yazıldı. Burada bekâr ya da
dul olmadığı halde, hayatında bir kez olsun kocasından ayrı tatil
yapmak istediği için o tura katılmış olan Doğu Berlinli bir kadınla
tanışıp arkadaş oldu. Tatilin üçüncü gününden itibaren Bertha
adlı bu kadınla sahilde, havuz başında ve otelin restoranında
birlikte vakit geçirmeye başladılar. Çocukları ve torunlarından,
geçmişlerinden, sevdikleri filmlerden ve ülkelerden, yemek
tariflerinden, Berlin’den, Berlin’in çevresindeki göl ve nehirlerden,
eski günlerden konuştular. Tatilin beşinci gününde sabaha karşı
uyanıp odasının balkonuna çıkan Bertha, Helmuth Steiner’in
büyük bir zevkle otelin havuzuna işemekte olduğunu görünce
38
ondan soğudu. Helmuth Steiner dönüş yolunda bütün ısrarlarına
rağmen Bertha’nın Berlin’deki telefon numarasını ve adresini
alamadı.
7. Evinin bir zamanlar çocuk odası olan arka odasını bir hobi
odasına çevirmeye karar verdi. Bir adam tutup, odadaki eskimiş
mobilyaları şehir çöplüğüne taşıttı. Oğlundan ve karısından ka-
lan kitapları erkenden uyandığı bir sabah arabasına atıp henüz
açılmamış olan mahalle kütüphanesinin önüne bıraktı. Aynı
gün odayı silip süpürdükten sonra yanına bir kasa bira alıp
bomboş odanın orta yerine oturdu ve hangi hobiye yönelmesi
gerektiğini düşündü. Uzun süre düşünmesine rağmen, beşinci
biranın sonunda hâlâ kendisine uygun bir hobi bulamadığı için bu
projesini rafa kaldırdı.
8. İspanya tatilinde tanıştığı Bertha’nın numarasını telefon
rehberinden bulamayınca, Paskalya tatilinde ailesiyle birlikte onun
ziyaretine gelmiş olan torunundan yardım istedi. Bunun arala-
rında bir sır olacağına dair yemin ettirdikten sonra torununun
cebine 100 euro para koydu ve konuyu araştırması için onu bir
internet cafeye gönderdi. Helmuth Amca’nın torunu, Bertha’nın
Berliner Zeitung gazetesinde çıkan ölüm ilanını buldu internette.
Bertha tek başına gittiği İspanya tatilinden döndükten üç hafta
sonra doğal sebeplerden ölmüş ve Mahlsdorf Mezarlığı’na
gömülmüştü. Ölüm ilanlarına bakılırsa ailesi ve dostları tarafından
çok sevilip sayılan bir insandı. Bu Helmuth Steiner’i şaşırtmadı.
9. Her ay bir restoranda toplanıp birlikte yiyip içen eski iş
arkadaşlarıyla temasa geçti ve ilk kez bu toplantılardan birine
katıldı. Birleştirilmiş dört-beş masanın en ucunda oturmuş, hiç
39
kimseyle konuşmadan öylece etrafına bakınırken, sağ elini havaya
kaldırdı ve olanca gücüyle önündeki masaya vurdu. Birdenbire
herkes ona bakınca budalaca sırıtmaktan başka bir şey yapamadı.
Diğerlerinin tiksinti dolu bakışları arasında içtiği biranın parasını
masaya atıp yerinden kalktı, ceketini ve paltosunu giyip atkısını
taktı ve oradan ayrıldı.
10. Helmuth Steiner tüm bunları yaptıktan sonra içinde çok
büyük bir boşluk hissetti ve ömrünün sonuna kadar bu boşlukla
yaşamaya devam etti.
40
41
Mustafa Aysal
1982 yılında İzmir’de doğdu. Ortaokul ve liseyi İzmir Saint
Joseph Fransız Lisesi’nde, lisans eğitimini Yeditepe Üniversitesi
İletişim Fakültesi’nde burslu olarak tamamladı. Galatasaray
Üniversitesi’nde İletişim Stratejileri konusunda yüksek lisans
derecesi aldı. 2010 yılından beri iletişim sektöründe çalışmaktadır.
Çürük
	
Kış mevsiminin en güzel, belki de sevdiğim tek tarafıydı.
Soğuktan nefret eden ve üşümekten hiç hoşlanmayan biri
olarak, kışı sadece evde kestane yiyebildiğim bazı zamanlar
için seviyordum. O gün de eve dönerken manavın methiyeler
düzdüğü, ‘böylesini yememişsindir’ şeklinde abartılı bir şekilde
malını öven esnaf pozisyonuna geçip bana sattığı kestaneler-
den almıştım. Bu soğuk zamanları benim için çekilir kılan eylemin
hayaliyle eve doğru adımlarımı hızlandırmış ilerliyordum. Sokağın
köşesinden dönerken evin penceresinde babamı gördüm. Elin-
de, artık saklama gereği duymadığı sigarası, ifadesiz bir yüzle
pencereden bakıyordu. Avurtları çökercesine çektiği derin
nefeslerle kendini havasız bırakıp, cama sözde hava almaya
çıkmıştı. Beni görünce hiç istifini bozmadı. Son nefesini çekip
izmariti önündeki saksının toprağına bastırdı. Bunu beni deli
etmek için yaptığına o kadar emindim ki. Aklı sıra, koltukta oturup
sigara içmesine izin vermediğim için beni cezalandırıyordu. Oysa
benim tek derdim sigaradan kurtulması ve en azından uyurken
ardı arkası kesilmeyen hırıltılı öksürük nöbetlerinin kesilmesiydi.
Ama bunu da benimle bir savaşa dönüştürmüştü. Yaptığım
her hareket, söylediğim her söz ona batıyordu artık. Sabah
işe giderken özellikle gürültü yapıyormuşum, akşam yemeğini
bilerek onun sevmediği yiyeceklerden hazırlıyormuşum, onu
42
yalnız bırakmak için kitap okuma bahanesiyle odamdan saatlerce
çıkmıyormuşum... Anlamaya çalışmak için uğraşmıyordum
bile artık. Üzülmeyi, dert etmeyi çoktan bırakmıştım. Ne de ol-
sa kızıydım ve o adam babamdı. Bu bir avuntu olmuştu artık
bende. Ama çok yorulmuştum. Karşılık bile vermiyor çoğu zaman
görmezden geliyordum birçok şeyi. Tepkisizliğimin onu daha da
asabi hale getirdiğini bile bile.
	
Annemin iki sene önceki vefatından sonra baş başa
kalmıştık. Sürekli didişip kavga gürültü içinde heba ettikleri
yıllardan sonra hayat arkadaşını kaybetmek onu bir boşluğa
sürüklemişti. Eşini kaybetmekten değil, kavga edecek birinin
yokluğundan doğan bir boşluk.
	
Çocukluğum ve gençliğimden ev halimize dair aklımda
kalanlar, ikisinin eften püften sebeplerden çıkan, anlamsızca
büyüyen kavgalarından ibaretti. Bu kavgaların şiddeti duruma
göre değişiyordu. Bazen günlerce aynı evin için konuşmuyorlar,
bazen de kapılar çarpılıyor, tabaklar bardaklar fırlatılıyordu sağa
sola. Fiziksel şiddete hiç denk gelmedim. Ama sözlü şiddetin de ne
denli acımasız olabileceğini yıllar geçtikçe anladım. Bağırışlarını
duyduğumda korkup odamdaki dolabın içine saklandığım günleri
hâlâ çok net hatırlıyorum. Bazense duvara kavga ettikleri tarihi
işaretlediğim bir çizelge yapardım. ‘Bugün salı bakalım ne zaman
tekrar konuşmaya başlayacaklar?’ diyerek sessiz geçen günleri
not ederdim. İşi oyuna dökmüştüm ama bu oyunun ne kadar acı
dolu olduğunu tekrar o zamanları düşününce anlıyorum.
	
İnsanlardan korkmam, sosyal ilişkilerimin zayıf olması,
çekingenliğim, eleştirilme korkum hep o günlerin mirasıydı ba-
na. Kışın sevdiğim tek şeyin bir kestaneye sıkışıp kalması da
bu yüzdendi. Annemle babamın ortak noktası o kadar azdı ki,
dışardan bakıldığında anlamsız gelebilecek, çok sıradan bir kış
43
klasiğine gereğinden fazla anlam yüklüyordum. Kışın beraber
kestane yemek, kesişim kümelerinden birisiydi ailemizin. Babam
kestaneleri teker teker alıp özenle çizer, fırına vermesi için mutfağa,
anneme götürürdü. Çayın demlenmesi ve babamın kese kâğı-
dına doldurduğu kestaneleri ellerini yaka yaka arada ‘çok sıcak
yahuu’ diye söylenerek ayıklamaya çalışması, benim için hem
komik hem de lezzet dolu anılardı. Babamın ayıkladığı kestaneleri
avcuma alıp soğumasını bekler ama çok fazla sabredemeden
ağzım yana yana yerdim.
	
O akşam da işten dönerken aklıma gelen bu anılar ve
manavın esnaflığı güzel oynamasıyla kendimce o günlere dön-
mek ve bu soğuk, sıradan geceyi bir aile nostaljisiyle taçlandır-
mak istemiştim.
	
Herhalde son bir yıldır, iş yerinde yapılan anlamsız
kurumsal kutlamaları ve zorunluluktan katıldığım sıkıcı iş yemek-
lerini saymazsak doğru dürüst dışarı bile çıkmamıştım. En sık
görüştüğüm kişi, fakülteden arkadaşım olan Buket’in de, evlenip
şehir dışına taşınmasıyla iyice kendi kabuğuma çekilmiştim.
İlk başlarda Buket’le sık sık telefonlaşırken bir süre sonra bu
aramalar da seyrekleşmişti. İş yerinde, zaten dışarda da görüş-
mek isteyeceğim kimse yoktu. İlk çalışmaya başladığımda gelen
zoraki davetleri sürekli geri çevirince bir daha da kimse fazla
ilişmemişti bana. Benim de o gruptan bir çevre yaratma derdim
yoktu zaten. Nasıl bir derdim olduğunu da bilmiyordum ya.
	
Mutsuz, karamsar ve iyice içine kapanık biri olup
çıkmıştım. Zaten ezelden beri sosyal yönüm hep zayıftı. Sorunlu,
anne baba kavgası içinde geçmiş zor bir çocukluğu, üniversite
de istemediği bir bölümde zorla okuyan bir gençlik izlemişti. İş
bulma çabaları ve iki üç farklı iş denemesinden sonra, her yerin
aynı olduğu kabul edip arayışıma son vererek kaldığım son işte
44
dördüncü yılımı dolduruyordum. Önümüzdeki sene beşinci yılım
bitince izin hakkımın bir hafta daha artması dışında bana hiçbir
şey ifade etmeyen bir dört yıldı bu.
	
Ev benim için bir kaçış yeri olmuştu. Sabah işteyken
akşam evde okuyacağım kitabın hayalini kurup eve gelince de
ya yorgunluktan ya da babamla didişmekten hâlsiz kalıp koltukta
uyuyakalıyordum. Uyandığımda ise akşam eve gelip duşumu alıp
yemekten sonra odama çekilmenin hayaliyle motive oluyor ve
bunu başarabildiğimde kendimi şanslı sayıyordum. Benim için
mutluluk, eve gelip sakince kitap okumak ya da odamda sessiz-
ce duvarlara bakıp hiçbir şey düşünmemek olmuştu.
	
Babamı ve sigarasını görmezden gelip apartmana girdim.
Girişteki daireden gelen ve ağır bir şekilde suratıma çarpan soğan
kokusu, akşam yemeğinde ne olduğunu hatırlattı aniden. Babam
salonda oturmuş sabahtan beri defalarca eline aldığına emin
olduğum bulmacasına gömülmüştü.
	
Dünden kalan patlıcanın yanına, dibinde azıcık kalmış
yoğurtla birlikte sadece ekmeğin taze olduğu menümüzü ma-
saya getirdiğimde babamın soracağı soruyu tahmin etmek hiç
zor değildi.
	
“Neden pilav yapmadın?” diye sordu.
	
Doktorun yasak listesi, hastalığı, tansiyon konularını hiç
açmadan kestirip attım.
	
“Pirinç yokmuş bakkalda,” dedim umursamazca.
	
Beklemediği bu cevap karşısında tahmin ettiğim gibi sus-
tu ve hiçbir şey söylemedi, tam istediğim gibi. Böyle zamanlardaki
sessizliği, benim mutluluğum olmuştu artık. Sofrayı toplayıncaya
kadar tek kelime çıkmadı ağzımızdan. Tabakları üst üste koyup
kalan ekmeği poşete atarken, yaşadığımız sıradanlığın içinde
unutmak üzere olduğum kestaneler aklıma geldi. Anlamsız bir
45
gülümseme yerleşti suratıma. Odamda kitap ve duvarlar arasına
sıkışmış bir geceye alternatif bir zaman dilimi bekliyordu beni bu
sefer. Keyiflenmiştim.
	
“Kestane aldım baba, ailecek severiz biliyorsun.”
	
Hafif bir gülümseme geldi yüzüne. Çok uzun zamandır
babamda bu ifadeyi görmemiştim. Bir anda eski günlere gitmişti
sanki. Ailecek salonda oturduğumuz zamanlar, fırından alıp
gazete kâğıdına sarmalayarak sıcak sıcak soymaya çalıştığı kes-
taneler aklına gelmişti.
	
“Getir de çizeyim o zaman. Çay da yap bari yanında iyi
gider,” dedi.
	
Mutfağa girip, bulaşıkları makineye yerleştirdim. Plastik
bir kaba doldurduğum kestaneleri yıkarken annemi düşündüm.
Gözlerimin dolmasına engel olamamış, ağlamaya başlamıştım.
İçerden gelen televizyonun sesiyle kendime geldim. Bir süre
durakladım ve gözyaşlarımı elimin tersiyle hızlıca silip çıktım
mutfaktan. Koltukta oturan babamın önüne bıraktım kestaneleri.
	
“Sen başla baba, ben de çayı koyup geliyorum.”
	
Çayı koymaya mutfağa girdiğimde tekrar düşüncelere
dalmış buldum kendimi. Suyun kaynadığını haber veren ısıtıcının
‘tık’ sesiyle kendime geldim bu sefer. Sıcak suyu ekleyip, ocağın
alevini kıstıktan sonra, “kendime gelmem lazım,” diye mırıldandım
sessizce.
	
“Baba ben duşa giriyorum. Çayı yeni koydum demlenene
kadar çıkarım. Bitti mi kestaneler geleyim mi yardıma?”
	
Kabın içinde tamamı çizilmiş kestaneleri bana uzattığını
gördüm. Bu kadar kısa sürede hepsini bitirmişti. Gülümseyerek
geldim yanına.
	
“Vay be! hızından hiçbir şey kaybetmemişsin. Fırına
koyuyorum hemen,” diyerek mutfağa girdim.
46
	
Yüzüme bakıp kafasını onaylar biçimde salladıktan sonra
televizyona döndü.
	
Duşa girince rahatlamıştım. Soğuk suyu yavaşça
ılıştırıp vücudumda gezdirmek çok iyi gelmişti. Saçımı hızlıca
şampuanladıktan sonra ılık suyu açıp dakikalarca kaldım altında.
Masaj etkisi yaratan bu su terapisi, fırındaki kestanelerin aklıma
gelmesiyle son buldu.
	
Odama geçerken göz ucuyla salona baktığımda,
televizyonda birbirinin aynısı tartışma programlarına bakarken
gördüm babamı. Kestanelerin kokusu evi sarmıştı. Salona girip
eski gazetelerden birini aldım ve mutfağa yöneldim. Güzel bir
zamanlamaydı. Fırından çıkardığım kestaneleri gazeteye sarıp
salona getirdim. Bu akşam keyfim gerçekten yerine gelmişti.
	
“Soyarken de aynı performansı bekliyorum senden baba,”
diyerek gülümsedim.
	
Eve girip kestane aldığımı söylediğim zamanki
gülümsemesi geldi yine yüzüne. Ben de hafifçe tebessüm ederek
omzuna dokundum.
	
“Üstümü değişip geliyorum, çayı da getiririm gelirken,”
diyerek salondan çıktım.
	
Odaya girdiğimde gevşemiş ve rahatlamıştım. Kestane-
lerin kokusu hâlâ burnumdaydı. Yatağa uzandım. Annemi
düşündüm tekrar. Keşke burada olsaydı diye geçirdim içimden.
Keşke tüm aile sayılı ortak keyiflerimizden birini yapabilsek bu
gece. Bu düşüncelerin ağırlığına daha fazla dayanamadım. Duşun
da etkisiyle kendimden geçtim. Üzerimde bornoz, ürpererek
uyandım. Bir anda aklıma geldi her şey. Kestaneleri soymuş beni
bekleyen babam, demlenmiş çay...
	
Bu sefer ne kadar kızsa haklı diye düşünerek odadan
çıktım. Babamın odasının önünden yavaşça geçerken horlamasını
47
duydum. Salona girdiğimde, kestane kabuklarının sarılı olduğu
gazete kâğıdının yanında demlik ve bardaklar duruyordu.
Bardakların yanında ise soyulmuş kestaneler vardı. Kestanelere
bakıp hüngür hüngür ağlamaya başladım. Uzun zaman sonra
babamla geçireceğim, güzel bir gecenin içine etmiştim. Çocuk-
luğumun nostaljisine ihanet ettiğimi düşünüp, elimi uzatıp
kestanelerden birini ağzıma attım. O anda ağzımın içindeki buruk
tat bir tokat gibi patladı yüzümde. Bir anda ağlamam kesildi ve
dona kaldım. Gecenin intikamını almıştı benden. Bana ayırdığını
sandığım kestanelerin hepsi çürüktü.
48
49
Caner Fidaner
1954 yılında doğdu. Hekim. 1980’lerde Bilim ve Sanat ile Yarın’a
yazdı, ilk öyküsü 1990 yılında In Vivo’da yayımlandı. 2006-2014
yılları arasında Radikal İki’ye etimoloji ve gezi yazıları yazdı.
Deliler Teknesi ve Aykırı Kuş’ta öykü ve denemeleri basıldı. 2010
yılından beri blogları ve 2014 yılında yayımlanmış olan Kalem
Kutusu isimli bir öykü kitabı bulunuyor. 1999’da, Yeni Asır’ın
düzenlediği İçimizdeki Köşe Yazarları Yarışması, Güncel dalında
birincilik,2011’de, 3. Evliya Çelebi Gezi Yazısı yarışmasında
üçüncülük ve 2014’te Nihat Akkaraca öykü yarışmasında ikincilik
ödülü aldı.
İlkokul Arkadaşı
	
İnsan, bavulunu otelde bırakıp bulduğu ilk otobüse atlar
mı öğle vakti? Ben atladım. Sonra arka koltuğa yayılıp derin bir
nefes aldım. Kim bilir kaç kere aramıştır cepten? Salak! ‘... şu anda
ulaşılamıyor.’ Oh olsun. Otobüs tenha, orada burada üç beş kişi.
Çiçekli çantam yanımda. Biraz nakit, kartlar da içinde. Kucağıma
çekeyim çantamı. Evet Esra’cım nereye şimdi? Bilmem. İstanbul
otobüsündeyim, istikamet tek kişilik evim. Hafta sonu atla uçağa
buralara gel. Sonuç? Yalan dolan. Bıktım bu Gökhangillerden.
Şehir arkada kalıyor. Bir gece birlikte olduğum, doğru dürüst
tanımadığım kişiye davet ettirdim kendimi. Aptal gibi. Denizi
seyrederek bir çay bile içemedim, ona yanarım. Kızım, amma
mızmızlandın ha, annen gibi. Kafanı çevirip çevirip arka camdan
bakma artık, ileriye bak.
	
Vanilya kokusu. Severim. Ohhhh. Kilometrelerce
yürümüşüm gibi bacaklarım haşat. Evde hemen kanepeme
uzanırım. İstanbul’a ne zaman ulaşırız? Yılışık bakışlı muavine
sormak istemiyorum. Fıldır fıldır gözlerle beni kesmeye
kalkmadan önce beyaz gömleğinin düğmelerini ilikle oğlum. Aklın
sıra kıllarını göstereceksin. Kaçta varırsak varalım. Gözlerimi
kapatıp biraz kestireyim. Benim için neler geçiyor muavinin
aklından kim bilir. Arka koltukta yalnız, gösterişli bir genç kadın.
Dalgalı kömür karası saçları omuzunda. Dar pantolon, uzun
50
bacaklar. Saten bluzun gergin düğmeleri, nefes alıp verdikçe
araları açılıyor. Akşam yatağında sarılacaksın hayalime. Davetkâr
bir şekilde gülümseyeceğim, karşı koymayacağım. Dudakları-
ma yapışacaksın, nefessiz kalacağız. Kollarım bedenini saracak
iki yandan. Dudaklarınla boynumdan aşağı ineceksin pıt pıt
gerdanıma doğru. Bir elin aşağıları kurcalarken öteki düğmelerimi
açacak. İçerden fırlayacak iki...
	
“Hamfendi bilet parası?”
	
Zıpladım. Gözümün önünde sivilceli koca bir surat.
Iğğğğğ. Vanilya kokusundan mı sürünmüş?
	
“Tamam tamam. Al. Daha gelme, uyuyacağım.”
	
“Biletinizi buyurun. Mola feribot iskelesinde.”
	
Bilmem mi? Büyüdüğüm kasaba. Anasının kuzusu,
babasının biriciği, sınıfının birincisi Esracık. Örgülü saçlar. Yıldızlı
pekiyiler. Oturduğumuz ev geldi gözümün önüne.
	
“Orada uyandır beni.”
	
Kokusu uzaklaştı. Sesi aynı Gökhan. İnsanların üst üste
olduğu gece kulübünde o gece. Arzu’yla gitmiştik ama bir telefon
geldi ve sevgili dostum – sırdaşım – en yakın – en güvendiğim
arkadaşım yarım ağızla özür dileyip gitti beni ıssız adada kendi
başıma bıraktı. Yanımda koca bir ağaç. Issız adanın palmiyesi.
Vanilya kokulu. Sarılıyorum ona. Kabukları bir yerlerime batıyor.
Saçlarımın kıvrımlarına takılıyor, yüzümü çiziyor. Müzik gürültülü.
Sallanmaya başlıyoruz ağaçla beraber. Etrafımda bir sürü dallar
kollar yapraklar hepsi hareket ediyor aynı tempoyla. En çok
yaprakların tenimde dolaşmalarını hissediyorum okşar gibi.
Palmiyeden kurtulup dalların arasından kendime yol açıyorum
oraya buraya sürtünerek. Benim dallarım da havada bir yandan
tempoyla sallanıyorum bir yandan aralardan fark ettiğim bir çift
göze doğru gidiyorum. Kısa eteğim çekiliyor yukarı yürürken
51
belime toplanıyor. Çorapsız bacaklarım tümden açıkta. Olsun. Her
yandan dokunuyor kabuklar dallar dikenler batıyor biraz acıtmaları
hoş -kediler tırmıklıyor gibi bacaklarımı yukarı doğru- hatta bir iki
damla da kan var ama olsun. İlerliyorum hem burgu gibi dönerek
hem parmak uçlarımda yükselerek. Etrafımda aşağı yukarı
dolanan hareket eden sarmaşıklar. Gözler geliyor yanıma elindeki
iki kadehten biri benimmiş etrafta kimse yok sanki sadece bana
bakıyor ısrarcı gözler bunlar -ilk yudum rahatlatıyor- dudakları
kıpırdıyor onu duyamıyorum tek eliyle boynuma sarılıp kulağıma
tekrarlıyor dediğini yine anlamıyorum ama öylece sarılmış kalıyor.
Adım Gökhan diyormuş. İkinci yudumda etrafım aralanıyor
sadece o kalıyor o ve elleri -her yanıma birden sarılan- örse vuran
çekiç sesi geliyor koca hoparlörden -tempo devam- yukarı aşağı
sağdan sola ileri geri benim ellerim de onu araştırıyor ne var
oranda gömleğin sırtı -burandakiler pantolonun arka cepleri iki
tarafta, içleri boşmuş- zaten avuçlansın diye oradalar. Nefesim
sıklaşıyor. İki el belimin yanlarından yukarı doğru uzanıyor
koltuk altlarıma varmadan sırtıma doğru kavrıyor beni kendine
çekiyor. Kalbim atıyor duyuyorum. Sırtımın alt taraflarından
bir ateş başlıyor içeride bir noktadan -sonra yavaşça yayılıyor-
ben sallandıkça sıcaklık yukarı doğru açılarak büyüyor ensemi
sıvazlayan parmaklar. Başımda bir zonk, bir zonk daha. Çarpıntı
bir yandan. Hava almak istiyorum. Beraber çıkalım diyorum hiç
olmazsa tuvaletin önüne. Yok diyor sana gidelim olur mu olur
hadi. Vanilya kokusu.
	
“Hamfendi feribot iskelesine geldik. Uyandır demiştiniz.”
	
“Tamam. Sağol.”
	
“Dışarı çıkarsanız kırk beş dakika sonra otobüste olun.”
	
Çantamı alıp çıkayım, dolanayım biraz. Burası ne kadar
büyüdü. Buraya son gelişimde anneme yeni teşhis konmuştu, altı
52
yıl olmuş demek. Tepeye, mahallemize bakıyorum. Uzak. Gidip
gelmeye yetişemem. Yarın tatil, kalsam mı burada? Kalayım.
Muavin neredesin?
	
“Muavin Bey, ben devam etmiyorum, beni beklemeyin.”
	
Karşıdaki otelde geçireyim geceyi. Bina tanıdık geliyor.
	
“Soyadınızı yabancı değil Esra Hanım. Süha Bey’i tanır
mısınız?”
	
Resepsiyondaki müşfik bakışlı amca elinde kimliğimi tu-
tuyor. Gülümsüyorum, “Evet, Süha Bey’in kızıyım ben. Babamı
hatırlıyorsunuz demek, ne güzel.”
	
“Ne demek, Süha Bey yıllarca savcımız oldu. Dostumuzdu,
görüşürdük. Siz de gelirdiniz buraya ama küçüktünüz. Etraf yeni
binalarla doldu, oteli de yeniledik. Süha Bey’i buralarda hep ana-
rız. Acılarınızı duyduk. Başınız sağ olsun, ikisi de nur içinde yatsın.”
	
“Siz sağ olun. İşte, liseden sonra İstanbul varmış kısmette.”
	
Kim bu yakışıklı genç? Resepsiyonun öbür ucundan dik-
katle bana bakıyor. Beyaz önlüklü. Otelin berberi mi, yoksa doktor
filan mı? Önceden burada mıydı, arkamdan mı geldi? Bana doğru
geliyor.
	
“Esra, çocukluk arkadaşım, beni tanımadın mı?”
	
Belleğim öyle zayıf ki, nasıl tanıyayım? Aradan yıllar
geçmiş. Yanık yüzlü, birkaç günlük sakalı var, küçük mavi
gözler. Müstehzi bir gülümseme ve kendine güvenli bir duruş.
Bir el önlüğün cebinde, öteki resepsiyon bankosuna dayanmış.
Çocukken suratı nasıldı ki?
	
“Hüseyin?”
	
“Hayır. Hani bana ders öğretirdin, düzgün yazmayı filan.
Bizi yan yana oturtmuştu öğretmen, adı, şeyyy...”
	
“Nevres Hanım. Yoksa Mehmet misin? Öteki Mehmet’le
karışmasın diye sana Memo derdik.”
53
	
Yüzüme doğru bir işaret parmağı. Arkasında iki mavi göz
üzerime dikilmiş, Arzu’nun evindeki Sibirya kurdunu hatırlattı o
bakışlar.
	
“İşte buldun! Bana öğrettiklerin işe yaradı, eczacı oldum.
Caddenin karşısında eczanem.”
	
“Okuyup evine döndün yani?”
	
“Evet. Esra, üzerimde çok emeğin var. Bugün seni
bırakmam, akşam yemeğinde misafirimsin.”
	
“Olur ama biraz dolaşıp geleyim, burada yiyelim. Tamam
mı?”
***
	
Vay canına bizim Memo ne şık böyle? Saçlar jöleli, mavi
kareli lakost gömlek, lacivert jilet pantolon. Sandalyemi tuttu.
Masada koca bir nergis demeti, vazoyu kendisi buldu. Ohhh,
mis gibi kokuyorlar. Gece iyi başladı. Yanımda duruyor, çatalı
kalem gibi tutturuyor bana, sonra elimi üstten kavrıyor, beraber
yazıyormuşuz gibi yapıyor, “İşte böyle öğrettin bana harfleri,
kelimeleri,” diyor, “sen tutmadığında elimi, satırlarım havaya uçar
giderdi.” Gülüşüyoruz. Şairliği de varmış! Eli uzun süre elimin
üzerinde kalıyor. Parfümünü daha yakından hissediyorum.
Yumuşak, hafif bir koku da markasını bilmiyorum. Sorsam? İlk
yemekte fazla yakınlaşmış olur muyuz? Ama eski arkadaş bu.
	
“Yemekleri sen seç, şarabı ben, olur mu?”
	
Olur, tatlı çocuk, neden olmasın? İnsan ilkokul arkadaşıyla
karşılaşacaksa böylesi olmalı. Ne hoş gülümsüyor. Ağlayacağın
zaman o güçlü kollara sığınabilirsin Esra.
	
“Tamam. Anlat bakalım Memo. Neler yaptın?”
	
“Hiç. İstanbul’da okul, sonra burada iş kurma. Daha evlilik
nişanlılık yok. Babamı kaybedeli epey oldu, annemleyiz. Beni boş
ver, bu gece seni dinleyeyim. Süha Beyamca vefat etmiş...”
54
	
Alacakaranlıkta bir çift mavi göz hayran hayran yüzüme
bakarken ölümden bahsetmeyelim. Ama o gözler ne yapıp
ediyor, konuşturuyor beni. Annemin hastalığından başlıyorum,
sonrası bir bir dökülüyor ağzımdan. Kadehim boşaldıkça doluyor.
Gökhan’ı unutuyorum, ötekileri de. Ne zaman gözlerim doldu
benim? Karşı karşıya otururken nasıl yaslandım omzuna? Galiba
babamın diploma törenime hasta haliyle gelişini anlatıyordum.
Hangisiydi bu parfüm? Saçımın ucu kadehin içinde. Tabaklarda
çer çöp, kenarda boş bir şarap şişesi. Yok, boş iki şarap şişesi. İki.
İkki. V harfi gibi. Yani zafer işareti. Çörçil. Beşinci Senfoni. Hesabı
paylaşalım lütfen. Lütfen dedim – ödendi mi? Aaaaaa. Oldu mu
şimdi? Odama mı çıkaracaksın? İyi olur, başım dönüyor. Kolum
omuzunda. Odada sakın... Ama ilk buluşmada olmaz...
	
Arada film kopuk. Duştayım. Duştasın. Duştayızzzz. Ilık
su saçlarımdan ağzıma geliyor omuzlarıma iniyor sular oradan
memelerime uçları iki düğme sıkıştırıyorum onları -oralarda iki el
var- arkamda mısın sen -kim attı bu kahkahayı? Ben? Haaayııır...
Sular iniyor karnımdan bacaklarıma kasıklarıma -ıslatıyorlar
vücudumu- ısıtıyorlar sürterek ama su değil eller onlar. Parmaklar
kıvrılıyor erişiyorlar her yere. Yumuşak dokunuşlar aşağı yukarı
çukurlar tepeler sivrilikler önce sağda sonra solda. Ben de
ellerimi arkama götürüp aranıyorum. Olmadı. Döndüm yüzümü
sana dudaktan öptüm temiz kokan adaleler yukarıdan aşağıya
yere çömeliyorum göbeği geçtim –dur kaçırma sana yazı
yazdıracağım- ver kalemini ne bu ya of işte tuttum yakaladım
ödevimiz var böyle yazacaksın düz çizgiiiii yukarı doğru sonra
yuvarlaklar bi bu taraaaf sonra öbürü buncağızı da daireyle
çevirelim sonra aralarından yukarı yukarı ah dur dur yavaş o
çene lâzım bana şimdi mahsusçuktan bu rujmuş alt dudak
sağdan sola yukardaki soldan sağa rujum taşmış fazlasını dilinle
55
evet işte öyle hayır çekme geriye bana bırak şampuan kokan
lolipopumu mumm bi daa bi daa şimdi göbeğime imza atacaksın
yok kendim atacağım imzayı ver kalemi işte burası önce eeeee
harfi yuvarladım etrafında sonra seeee bak bu harf yılan gibidir
ezberledin mi se’nin kuyruğunu uzat dur nereye aşağıya tamam
uzandım işte sen nasıl dersen aç evet aç devam ah ah yavaş
şimdi lütfen dur öylecene kaç tane elin varmış -ne kadar sertmiş...
sırtının adaleleri- seni kendime çekiyorum iki taraftan tan tan tan
elektrik mi titretiyor beni nedir bu karnımdan her yanıma dağılan
şey -bu iki yılan benim kollarım evet ama beni ısıran başkası-
nasıl oluyor aynı anda her yerimde izler evet evet arı vız vız rond
bitiyor yaprakların üstüne konfetiyi ben atacağım ver hadi ver
işte konfetiler saçıldı alkış alkış gözlerim kapalı ama kıvılcımlar
görüyorum gökyüzünde havai fişekler sonra da tek tek sönü-
yorlar.
	
Gözlerimi aralıyorum krem rengi buruşuk çarşafın köşeleri
kayıp. Bir kolum kumaşın altında öteki açıkta. Nerede benim
öpülmekten yorulmuş ayak parmaklarım. Oda loş – perdeler
çekik çünkü. Ağzım kurumuş. Karnımda tatlı bir sızı. Saat?
Göremiyorum. Baş ucumda bir bloknot sayfasındaki yatık harfler:
“Bugün nöbetçiyiz annem gelmeden gitmem lâzım kahvaltını
et gel,” -sonrası daha küçük- “caddenin karşısı Güzelyalı Ecz.”
Memo’dan. Var ya, ilkokul arkadaşım. Annesi de eczacı mıydı?
Yok.
	
Hızlı bir duş. Boşalmış kafada şampuanlar aşağıya
doğru sızdıkça aklım yavaş yavaş geri geliyor. Dün gece hoştu,
beklemediğim kadar. Kibar çocuk – meslek sahibi – hatta patron.
Hayatımda bir değişiklik mi? Hafif bir açlık hissediyorum, belli ki
bünye kahvaltı istiyor. İstanbul’a yakın bir yer, yaşanır burada.
56
Şu otel bile hiç fena değil. Giyineyim çabucak. Kahvaltı salonu
giriş katındaymış. Şuraya otursam? Şeker istemem, kızarmış
ekmek lütfen. Biraz peynir alayım. Yumurta kalsın. Yeşil zeytinler
güzelmiş. Bir çay daha içerim. Keyfim yerine geliyor. İyi ki inmişim
otobüsten. Özel bir gece oldu. Her şey her zaman ters gidecek değil
ya. Kaderim dönüyor mu yoksa? Belki döndü bile. Arzu demişti,
‘Bütün uzun yollar iyi bir adımla pardon iyi bir adamla başlar.’
Arayayım onu. Burada olmam tesadüf mü? Yoksa katilin cina-
yet yerine geri dönmesi gibi ben de çocukluğuma mı döndüm?
Psikiyatristim ne demişti en son, depresyonum tam geçmemiş,
acil kararlar yasak. İyi de ayağıma gelen fırsatı tepecek miyim?
Bakayım Arzu ne diyecek?
	
“Alooooo? Evvet, benim tatlım. Hikâye çok ama şimdi
anlatamam. Senden bir ricam var. Yarın bana üç günlük izin
alıver. Ben zaten yola çıkmadan Cem Bey’e ağız yapmıştım, işim
uzayabilir filan diye. Tamam? Sağol bitanem, öptüm. Gelince
tatlım, hepsini anlatacağım. Galiba talih kuşu tepemde dolanıyor,
her yanıma etti, oram buram sıçmık oldu. Hem de beyazından.
Yaaaa... Neyse, hadi kapattım.”
***
	
Otelin dışında durup havayı içime çekiyorum. Derin bir
nefes. Nasıldı? ‘Geri kalan ömrümün ilk günü bugün.’ Karşı
kaldırıma bakalım. İşte, Güzelyalı Eczanesi yazıyor. Tesadüfe bak,
Memo’nun eczanesinin karşısındaki oteldeymişim. Nasıl her şey
bu kadar yolunda gidebilir?
	
Geldim. Ön cephe kocaman bir cam. İçerisi görünüyor. İyi.
Şeffaflık dürüstlüktür. Memo içerde. Canıııım, gördü beni, gelip
kapıyı açıyor. Kasadaki annesi herhalde. Öyleymiş, beni tanıştırdı
ilkokul arkadaşım diye. Anne hanım gözlerini kaçırıyor. Pek elegan
giyimli, ben evde sessiz kendi halinde bir kadındı diye hatırlıyo-
57
rum. Hesap mesap da bilmezdi. –Memo niye soğuk duruyor
öyle? Eh, annesinin yanında boynuma atılacak değil ya.–
	
Memo, camdaki tabelanda Muhammet yazıyor, senin
esas adın Mehmet değil miydi? Yaaaa, nüfusta öyle demek? İyi.
Çay? İçelim bakalım. -Galiba sevinmekte hep acele ediyorum-
	
Memo sen okula nerede devam ettin? 17 Eylül Ortaokulu
mu? Biz ortaokulda okumadık ki? Üçe geldiğimizde sistem değişti,
ilkokul sekiz yıllık ilk öğretim oldu. Ortaokullar kapandı. Nasıl?
Unutulur mu böyle şey canım?
	
Bakayım duvardaki ruhsatta doğum tarihin kaçmış.
Haydaaaa. Arkadaşım sen benden beş yaş büyüksün, biz nasıl
aynı sınıfta okuruz? Ne demek yanlışlık? Nedir yanlış olan, nüfusun
sen doğmadan mı çıkmış, ruhsatta mı yanlış? Niye kekeliyorsun?
Çek elini omuzumdan.
	
Yanlışlık sende değil bende. Salağım çünkü. Hemen
inanıyorum. Neden sesimi alçaltayım? Hayır efendim, ağladığım
falan yok. Bırak kolumu, bırak yaaa. Bak anneciğin gözlerini
belertmiş bize bakıyor. Bırak diyorum yoksa vitrinin iner aşağı.
	
Ohhh, temiz hava. Şimdi derin nefes. İşte böyle Esra’nım.
Kader mader hikâye. Sen ne istediğini bilene kadar kafanı çoook
vurursun duvarlara.
	
“Aloooo... Arzu? Yanlış alarm tatlım, izin meselesini unut.
Dönüyorum ben. İyiyim iyiyim, merak etme. Yarın işyerinde
görüşürüz. Hava serin sesim ondan çatallanıyor. Offf. Elbette sana
her şeyi anlatacağım. Arzu benim senden başka arkadaşım yoktur.
Lütfen lütfen yalvarırım öğret bana kendi başıma kalabilmeyi.”
58
59
Ömer Kaçar
1990 yılında Balıkesir’de doğdu. Kocaeli Üniversitesi’nin Dramatik
Yazarlık Anasanat Dalı’nda ve Radyo-Televizyon ve Sinema (Çift
Anadal) bölümünde öğrenim gördü. Haber kanallarında editör,
redaktör; tiyatro oyunlarında dramaturg olarak çalıştı. On beş
sayı boyunca Alfabe Fanzin’i yayımladı. Yazdıkları Yeni Tiyatro
Dergisi, Edebiyatta Üç Nokta Dergisi, Kalem Dergi, Süje Dergi’de,
fanzinlerde ve seçkilerde yer aldı.
Gece Mor
	
İrkiliyorum birden. Üşüten bu soğuk neden? Yoksa korku
mu? Gece gece. Aman sen de. Hiç olur mu? Hem sırası mı şimdi
bunun? Al üzerine kalın bir şeyler. Kazak al. Babaannen örmüş.
Babaannen örmüş. Babaannen ölmüş. Yeryüzü, kar ve beyaz.
Hem sıcak, sıcak biraz çay. Çay ve ölüm. İki bardak çayla ölümü
unutmak ne mümkün. At şekeri, karıştır. At şekeri. Buharı tüten
porselen demlikle ölümü devirmek. Kana karışan dem. Yara.
Yara. Karasinekler. Kara, gece, sivri sinekler. Geceyle üreyen
sinekler. Odanın güneşi ampul. Titreyen ışık. Güneşin etrafında
daireler çizen kanatlar. Ama şimdi sırası mı? Bitir çayını, zaman
az, geç oldu, yarın erken, erken kalkacaksın. Haydi ama oyalanma.
Oyuncaklarını toplayıp hop! Boş kutulara doldurup, yeni bir bahçe,
kocaman. Hayır, hayır. Ta... Taşı... Taşınıyor muyuz? Aman sen
de anne. Hiç olur mu? Toplayıp oyuncakları kutulara hop! Bunca
yaşanmışlığımı kutulara sığdıramam ki.
	
“Gülçimen uyumuş.”
	
“Gülçimen deme şu kıza!”
(Anne, sana teyze diyebilir miyim artık? Neden oğlum? Sen de
bir teyzesin neticede. Hem bak, saçların da beyazladı artık. Sesin
titrek. Yüzün buruş. Sana teyze demeli artık. Gözlerin de bozuldu.)
	
“Gülçimen değil onun adı.”
	
“Hicran Teyze neden ölmüyor artık?”
60
	
“Ne demek neden ölmüyor? Oğlum, uyusana sen.”
(Uyu. Yum gözlerini. Sesini çıkarma. Uykun, bitmesin hiç. Olur
mu? Uyanma. Biraz daha uyu ki hemencecik büyüyesin. Böyle
lüzumsuz şeyler de düşünme artık. Hafifle uykunla. Ne bileyim,
rüyalar gör ve oralarda uç. Uçabildiğin kadar. Rüyalar gör güzel
güzel. Aman sakın üzerini kirletme. Her şey bir yanda şimdi,
dağınık. Ne, nerede belli değil.)
	
Kamyonet yanaşıyor kapının önüne. Buğulu pencereyi
önce hohlayıp, sonra dirseğimle siliveriyorum. Karşımda Ali’nin
gözleri. Bana bakıyor. Çık da bari son kez oynayalım. Yarın
taşınıyorsun bizi bırakıp. Eşyalar taşınıyor gümbür gümbür.
Eşyalar ağır, eşyalar tozlu ve ayrıldıkları yerlerde kalıcı izler bırakıp,
ikiye bölünüyorlar. Uykulu gözlerimde acı. Ovuşturayım derken
onları, bir bakmışım, annemin kucağındayım.
	
Engebeli yollarda ilerlerken, her engebede, kamyonetin
arkasındaki onca eşya debelenip duruyor. Az ötemizi görerek
ilerliyoruz. Yollar. Yollar. Yolları aydınlatan yıldızlar ve ay dede.
Ayın olanca karanlığa rağmen bir parça ışık saçışı. Yol kenarına
dizili yol ışıkları; her biri düzenli aralıklarla sıralı. İnsanın yollarda
bulması kendini; uykuda veya uyanık. Yol ve yolcu. İnsanın uykulu
gözleriyle sonsuz yol karanlığına bakması. Tazmanya Canavarı
açmış ağzını kocaman, keskin dişleriyle sırıtıyor. Yol ışıklarını
saymaya başlıyorum.
	
Biiir... İkiii... Üüüç... Dööört... Beeeş... Al-tııı... Ye-diii... Se-
kiiizzz... Do-kuuuz... Ooon... On-biiir... On-kiii... On-üç! On dööört...
On beeeşşş... On-altııı... On-on yediii... On... Sekiiizzz... Kamyonetin
şoförü yola değil, bana bakıyor. O böyle bakarken, yaklaşık beş
ışığı geçiyoruz. İçimden saymaya devam ediyorum. (Yirmi-
dööört! Yirmi-beşşş! Yirmi-altı! Yirmi-yedi! Yirmi-sekiz! Yirmi-
61
Otuz... Otuz iki! Otuz dört!) Şoför bana inat hızlanıyor sanki. Sayıları
karıştırıyorum. Sayılar, birbirine giriyor. Başımı çevirip anneme
bakıyorum. Gülümsüyor.
	
“Kırk iki,”diyor.
	
Kırk ikiii... Kırk üüüçç... Kırk dööört... Kırk beeeşşş... Kırk
altııı... Kırk yediii... Kırk sekiiizzz... Kırk dokuuzz... Kırk... Kırk?
	
“Elli.”
	
Hı, elliii... Elli biiirrr... Elli ikiii... Elli üç! Elli dööört... Elli beeeş...
Elli altııı... Elliii-yedi... Elliiiii sekiiiiiizzz... Elli dokuz! Alt-
	
“Oğlum, içinden saysana, şoför amcan rahatsız oluyor.”
(Altmış dört. Altmış beş. Altmış altı. Altmış yedi. Altmış sekiz.
Altmış dokuz. Altmış- Yetmiş. Yetmiş bir. Yetmiş iki. Yetmiş üç.
Yetmiş dört.) Yetmiş beş. Yetmiş dört. Yetmiiişşş, beş! Yetmiş
altı. Yetmiş yedi. Yetmiş yediiii? Yetmiş sekiz! Yetmiş dokuz.
Yetmiş... Seksen! Seksen bir. Seksen- Seksen dört. Se- Seksen
yedi. Seksesekiz. Seksedoku. Doksan. Doksabir. Doksaniki. Dok...
Doksan dört. Doksan beş. Doksan altı. Doksan yedi. Doksan sekiz.
Doksan dokuuuuuuzzzzzz... Yüüüüüüüüüzzzzzzzzz...
	
Yine baştan.
1. 2. 3. 4. 5. 6. 7. 8. 9. 10. 11. 12. 13. 14. 15. 16. 17. 18. 19. 20. 21.
22. 23. 24. 25. 26. 27. 28. 29. 30. 31. 32. 33. 34. 35. 36. 37. 38. 39.
40. 41. 42. 43. 44. 45. 46. 47. 48. 49. 50. 51. 52. 53. 54. 55. 56. 57.
58. 59. 60. 61. 62. 63. 64. 65. 66. 67. 68. 69. 70. 71. 72. 73. 74. 75.
76. 77. 78. 79... 90. 91. 92. 93. 94. 95. 96. 97. 98. 99. 100... 1. 2. 3.
4. 5. 6. 7. 8. 9. 10. 11. 12. 13. 14. 15. 16. 17. 18. 19. 20. 21. 22. 23.
24. 25. 26. 27. 28. 29. 30. 31. 32. 33. 34. 35. 36. 37. 38. 39. 40. 41.
42. 43. 44. 45. 46. 47. 48. 49. 50. 51. 52. 53. 54. 55. 56. 57. 58. 59.
60. 61. 62. 63. 64. 65. 66. 67. 68. 69. 70. 71. 72. 73. 74. 75. 76. 77.
78. 79. 80. 81. 82. 83. 84. 85. 86. 87. 88. 89. 90. 91. 92. 93. 94. 95.
96. 97. 98. 99. 100... 1. 2. 3. 4. 5. 6. 7. 8. 9. 10. 11. 12. 13. 14. 15.
62
16. 17. 18. 19. 20. 21. 22. 23. 24. 25. 26. 27. 28. 29. 30. 31. 32. 33.
34. 35. 36. 37. 38. 39. 40. 41. 42. 43. 44. 45. 46. 47. 48. 49. 50. 51.
52. 53. 54. 55. 56. 57. 58. 59. 60. 61. 62. 63. 64. 65. 66. 67. 68. 69.
70. 71. 72. 73. 74. 75. 76. 77. 78. 79. 80. 81. 82. 83. 84. 85. 86. 87.
88. 89. 90. 91. 92. 93. 94. 95. 96. 97. 98. 99. 100... 1. 2. 3. 4. 5. 6.
7. 8. 9. 10. 11. 12. 13. 14. 15. 16. 17. 18. 19. 20. 21. 22. 23. 24. 25.
26. 27. 28. 29. 30. 31. 32. 33. 34. 35. 36. 37. 38. 39. 40. 41. 42. 43.
44. 45. 46. 47. 48. 49. 50. 51. 52. 53. 54. 55. 56. 57. 58. 59. 60. 61.
62. 63. 64. 65. 66. 67. 68. 69. 70. 71. 72. 73. 74. 75. 76. 77. 78. 79.
80. 81. 82. 83. 84. 85. 86. 87. 88. 89. 90. 91. 92. 93. 94. 95. 96. 97.
98. 99. 100... 1. 2. 3. 4. 5. 6. 7. 8. 9. 10. 11. 12. 13. 14. 15. 16. 17.
18. 19. 20. 21. 22. 23. 24. 25. 26. 27. 28. 29. 30. 31. 32. 33. 34. 35.
36. 37. 38. 39. 40. 41. 42. 43. 44. 45. 46. 47. 48. 49. 50. 51. 52. 53.
54. 55. 56. 57. 58. 59. 60. 61. 62. 63. 64. 65. 66. 67. 68. 69. 70. 71.
72. 73. 74. 75. 76. 77. 78. 79. 80. 81. 82. 83. 84. 85. 86. 87. 88. 89.
90. 91. 92. 93. 94. 95. 96. 97. 98. 99. 100... 1. 2. 3. 4. 5. 6. 7. 8. 9.
10. 11. 12. 13. 14. 15. 16. 17. 18. 19. 20. 21. 22. 23. 24. 25. 26. 27.
28. 29. 30. 31. 32. 33. 34. 35. 36. 37. 38. 39. 40. 41. 42. 43. 44. 45.
46. 47. 48. 49... 59. 60. 61. 62. 63. 64. 65. 66. 67. 68. 69. 70. 71.
72. 73. 74. 75. 76. 77. 78. 79. 80. 81. 82. 83. 84. 85. 86. 87. 88. 89.
90. 91. 92. 93. 94. 95. 96. 97. 98. 99. 100...
	
Sayılar. Sayılar. Birden yüze. Birden yüze kadar sayılar.
Uyku. Uyku. Uyandığımda bir bakmışım, yeni bir ev. Duvarları
portakal rengi. Ben portakalı hiç sevmedim ki.
	
“Alışmalısın,” diyor annem, sanki o çoktan alışmış gibi.
“Alışmalısın ki yaşayabilesin.”
	
“Hah! Bu da buraya oturdu.”
	
Gülçimen, vazo gibi köşesini buldu. Dimdik. O, orada
hareketsiz, öylece duruyor. Çarpsan yere düşüp şıngırdak!
kırılacak ve dağılacak her bir yana. Kırılan parçalarını toplamaya
63
çalıştığında annem, parmak uçları kanayacak ve bütün parmak
uçları yara bandıyla sarılıp sarmalanacak. Parmak uçları. Uyuyan
gecenin yorgunluğu, parmak uçlarını uyuşturur ve eninde sonunda
geriye kesik, kanayan, bantlanan, uyuşuk, yorgun parmak uçları
kalır. Parmak uçları ve tırnak. Tırnaklar ve oje. Kırılan tırnak uçlarını
tutan parmak uçları. Geriye doğru eğiliyor annem. Sazlıkları eğen
rüzgâr.
	
“Ah, sırtım!”
	
İnsanlar nasıl yapıyor bunu? Duvarları parçalayıp, evden
birkaç mil öteye gidebildiğimde bizden dışarı diğer insanların,
onların yaşantılarının içine girebilmeyi ansızın, oraya girdiğimde
parmak uçlarımla yürüyerek ve nefessizlik şart, işte o yaşantıları
tanıyabilmeyi, anlayabilmeyi, onlara dokunabilmeyi, hatta o
yaşantıların içine girip bir daha hiç çıkmamacasına orada
yaşayabilmeyi düşlüyorum.
	
“İnsanlar ne yapar, ne eder?”
	
“Kimin umurunda?”
	
Taşıdığımız bunca yükün üzerine bir tuğla daha. İnsanlar!
Birileri daha. Yaşantı! Ne yapar, ne eder. Tanımadığım bir adam,
markette, sepetine konserve atıyor. Tanımadığım bir kadın,
geceyi izliyor. Tanımadığım bir yaşlı, yatağından kalkıp terliklerini
giyiyor. Tanımadığım bir çocuk, sivilcesini kaşıyor. Tanımadığım
on iki adam, omuz omuza halay çekiyor ve tanımadığım onca
insan daha. Tanımadığım adamlar ve yüzleri. Tanımadığım
yüz buruşuklukları. Tanımadığım dudak kıvrımları ve çene
kasları. Tanımadığım çiftlerin sevişmeleri ve zevk çığlıkları. Hiç
tanımadığım. Bekleyişleri tanımadıklarımın ve düşleri. Haykırışları
ve içine attıkları. Birini tanımamak ve binlercesini aynı anda
tanımamak. Ben bu tanıyamadıklarımla ne yaparım?
	
Sonra, duvarlar neden varlar? Çiviler neden çakılır? Bir
64
dil, ne kadar uzayabilir en fazla? Lüzumsuz. Saatler neden
bozulur? Saatler. Lüzumsuz bir yığın soru. Duvarlar çivi çakılsın
diye, çiviler de saat asılsın diye varsa... Hah! Yaklaştım. Şimdi,
bir çiftçi, avucundaki tohumlarla dertleşiyor. Uçurtmalar indirir
miydi gökyüzünü yeryüzüne? Şimdi, bir avcı, vuruyor göğsünün
orta yerinden bir kuşu. Av, avcının kucağına, oradan sıcak suya ve
bıçak altına, sonra tencereye, ocağa, oradan sofraya ve mideye
iniyor. Doğa. Kuş vurgunu. Patlayan silahlar, mermi. Nişan.
Zihnimde bir kuş vurulmuşluğu ve Gülçimen vazoluğu bırakıp
yatağına geçiyor. Annem, ah içli kadın, ağrıyan sırtını yerinden
söküp gardırobun gizli bölmesine kaldırıyor. Babam kuş avlıyor
ve çocukluğum mermi ağzı. Düştü düşecek elimden bilyeler. Olur
olmadık büyüyorum.
65
66
Nurhan Suerdem
Ankara’da doğdu. AÜ Siyasal Bilgiler Fakültesi Ekonomi ve Maliye
Bölümü’nden mezun oldu. Ankara’da on yıllık çalışma hayatından
sonra İstanbul’a taşındı ve uzun süre özel sektörde çeşitli
şirketlerde yönetici olarak çalıştı. Murat Gülsoy Yaratıcı Yazarlık
kurs ve atölyelerine katıldı. Halen yazma konusunda çalışmalarını
sürdürmektedir.
Yok Bi Şey
	
‘Hadi bugün banyo yapalım,’ diyorum. Ben söylemesem
hiç aklına gelmeyecek. ‘Olur,’ derken uysal çocuk bakışlarıyla
bakıyor. Duşakabinin içini ona göre hazırlıyorum; yere kaymaz
plastiği, üzerine geniş tahta taburesini, onun üstüne de oturduğu
zaman rahatsız olmasın diye havlu koyuyorum. Musluktan ısısını
ayarladığım suyu kovaya doldurmaya başlıyorum. Bacaklarını
aça aça dengesini bulmaya çalışarak geliyor. Soyunmuş, üzerin-
de sadece önü dantelli beyaz fanilası ve külotu var. Duşa girerken
fanilasını çıkarıyor. Yanımda hâlâ anadan üryan olmaya çekiniyor.
‘Merak etme bakmıyorum,’ desem de nafile. Tabureye oturuyor.
Suyun sıcaklığının iyi olup olmadığını soruyorum, kovadan tasla
aldığı suyu bacaklarına döküyor, ‘Biraz daha ılıştır, sıcak gibi geldi,’
diyor, musluğu sağ tarafa doğru çeviriyorum. Saçlarını yıkadıktan
sonra sırtını sabunluyorum.
	
Duşakabinde yavaş yavaş yükselen buharın içinde o
kokuyu, yaşlılığın kendine has kokusunu daha çok duyuyorum.
Bebeklerin mis gibi süt kokusuyla başlayan yaşamlarımız her
birimize özgü kokularla devam ediyor, daha etkileyici daha cazibeli
olalım diye Chanel, Hermes, Bvlgari, Cacharel ve bir sürüsünden
destek alsak da sonunda gene ortak kokumuza dönüyoruz, bu
kez süt kokusu ekşiyor, kekremsi oluyor. Başlangıç ve bitişin
kesişme noktalarından biri.
67
	
Omurgası iyice yuvarlaklaşmış, omuzları içe dönmüş,
kırmızı, kahverengi benler, beyaz teninde gelişigüzel dağılmışlar.
Sırtını, koltuk altlarını, dizlerinin üstüne düşen göbeğinin yanlarında
oluşturduğu kıvrımları sabunluyorum, ‘Allah razı olsun,’ diyor.
	
Kütüphanenin yanında oturduğu küçük koltuktan bana
bakıyor. Hiçbir şey demeden sadece bakıyor. Bakışlarının beni
arkamdaki büfeyi geçip bir yerlerde takıldığı belli. Baktığı yerde
gördüklerini hiç bilmiyorum. Son iki yıldır böyle. Bazen de kollarını
dizlerine dayayıp başını ellerinin arasına alıp, öylece kalıyor.
Birden ‘öff’ sesiyle irkiliyorum. Geri dönmüş. İçinde biriktirdiği
nefes dalga dalga etrafa dağılıyor. Perdelere, koltuğa, sehpaya,
kütüphaneye çarpıyor, çarpan parçalar sert bir taş olup göğüs
kafesimin ortasına yerleşiyor, içim acıyor, nefesim zorlanıyor.
	
“Ne oldu?”
	
”Hiç... Öyle, bilirsin bazen içim sıkılır.”
	
Bilmez miyim, eskiden bazen olanlar şimdi her zaman.
Nasıl mutlu edebilirim ki?
	
“Hadi söyle neyin var?”
	
“Yok... Yok bi şey...”
	
Yok, içinde sakladıkları ile bir koca sandık olarak ortamıza
düşüyor. Yok’un yükü ağır; ölümler, çekilen acılar, yaşanamayanlar,
vazgeçilenler. Yok‘un içinde saklananlar sandık lekeleri gibi; gün
yüzüne çıksa, yıkansa da geçmiyor öylece duruyor. Bu Yok, iki
dudağın arasından çıkan öff’le birleşince, elimden bir şey gelmiyor.
Ortamı dağıtmak için soruyorum,
	
“Kahve içer misin?
	
Cevabı biliyorum, “Bilirsin çok sevmem ama hadi yap da
içelim.”
	
Kalkıp mutfağa gidiyorum. Artık şekerli içmeye başladı,
68
ama farkında değil. Kahvaltıda her sabah soruyor:
	
“Çayıma şeker attın mı?”
	
“Hayır.”
	
Bir şeker atıyor. Karıştırıyor. Ekmeğinden bir parça koparıp
peyniri ile yiyor, çayından bir yudum alıyor. Sonra şeker atmamışım
deyip ikincisini koyuyor. Bunu her sabah yapıyor.
	
“İki şeker koy istersen, bu şekerler sana az geliyor,”
diyorum, cevabı da aynı oluyor, “Yok, bilirsin ben şekerli sevmem.”
	
Onun fincanına bir şeker daha koyuyorum, dolu dolu iki
kaşık kahve, iki fincan su, plastik kaşıkla karıştır, cezveyi makinenin
içine koy, düğmeye bas. Kaç dakika geçti bilmiyorum, ama işte
düdük öttü, kahve hazır. Kahvelerimizi sehpaya koyup yanındaki
koltuğa oturuyorum. Fincanı eline alırken biliyor musun, diye
başlayıp annesi ile babasının çok kahve içtiğini hele babasının
her seferinde üç fincanı arka arkaya sıraladığını, bu yüzden
kahve içmeyi sevmediğini söyleyeceğini biliyorum. Cümlesi,
bittiğinde ben de her zamanki gibi başımı sallıyorum. Sohbetimiz,
konuşacak hiçbir şeyimiz yok. Aslında şimdi tam kahve içerken
ona bu akşam okuldan arkadaşlarla yemeğe çıkacağımızı,
Leyla’nın kocasının kardeşi daha önce birkaç defa beraber
olduğumuz Ahmet’in de geleceğini, onun benden hoşlandığını,
benim de durumdan memnun olduğumu, neden olmasın diye
düşündüğümü anlatmayı; onun da Ahmet’i tanımak için daha
fazla soru sormasını, ‘Aa kızım bu yaşına kadar çıkan kısmetlerini
hep geri teptin, hayat yalnız zor, madem sen de hoşlanıyorsun bir
dene, gör bakalım oluyor mu?’ demesini isterdim. Saçmaladım
gene. Ne zaman iki kadın gibi konuşabildik ki, şimdi konuşalım.
Acaba tanısa Ahmet’i sever mi? Onun hoşlanacağı cinsten takım
elbiseli, kravatlı, traşlı kalem efendisi değil, doktor, mühendis gibi
mesleği de yok. Hobisini mesleğe dönüştürmüş mutlu yaşayabilen
69
insanlardan o. Sanat tarihi okumuş, yabancılara özel kültür turları
düzenleyen küçük bir şirketi var, rehberlik yapıyor dersem ne
düşünür? Kendini, insanları, dünyadaki tüm canlı cansız her şeyi
sevdiğini söyleyen derin, sıcak, yumuşak bakışları var. Tanışsalar,
gözlerinin içine bakıp görebilse, etkilenir mi acaba?
	
Anlatmaya devam ediyor, sadece o anlatıyor o da eskileri,
onun dünyasında artık her şey geçmişe ait. En yeniden başlayıp
geriye doğru giderek silinen bir hafıza. Hatırladıkları hiç değişmiyor,
hatta gittikçe karışmaya başlıyor. Ben de karıştırıyorum, ilk
anlattığı mı yoksa sonrakiler mi doğru, diye. Bir gün gelecek belki
ben de, ‘Nasılsınız hanım kızım?’ diye hatırı sorulan bir yabancı
olacağım onun için. Silinemeyecek kayıt kalmadığında ne olacak?
Nabzı atan ruhunu yitirmiş bir beden, ama annem değil. Annem
olmadığı gibi kimse de değil.
	
“Kaç yaşındayım ben?” diye gene soruyor.
	
“Doksan,” diyorum.
	
“Biliyor musun çok yaşamışım, dedem de yüz yaşında
öldü, ona mı çektim acaba, hiç düşünemezdim bu yaşa kadar
yaşayacağımı.”
	
Sonra yüzünü ekşitip, “Yaşlılık çok kötü,” diye ilave ediyor.
	
Evet, kötü, hem de çok kötü. Sayende öğrendim. Aslında
yaşlanmak bu olmamalı diye kızmak, bağırmak istiyorum, anne
çocuk ilişkisinin tersine dönmesini hazmedemiyorum. Kader
diyemiyorum, bu kadere onun da hizmet ettiğine inanıyorum,
daha çok içine kapanarak, daha çok acıları ile yaşayarak. Evet,
benim annem yaşlanırken küçülüyor, melekelerini kaybediyor,
unutuyor, her şeyi gittikçe daha çok unutuyor, ilaçlarını almayı
unutuyor, havagazını kapatmayı unutuyor, suyu açık unutuyor,
dişlerini fırçalamıyor, tat almıyor, koku almıyor, bir soruyu on
70
defa soruyor, hiçbir şeye konsantre olamıyor, kitap okuyamıyor,
önceleri okumadığını zannedip döne döne günde dört defa
okuduğu gazeteyi de artık okuyamıyor, kırk ilmekle başlayıp
sonra evaze etek gibi büyüttüğü, delik deşik atkılar örebiliyor,
durmadan hep aynı şeyleri söylüyor, insanları hatırlamıyor,
sofra hazırlayamıyor, yemek yapamıyor. Sarsmak istiyorum
onu, kendine gel, sen annem olamazsın demek istiyorum, sonra
ellerim iki yana düşüyor. Doktorun sözleri aklıma geliyor, ‘İlaçlarla
ancak gelişmesi yavaşlar.’ Soruyorum bunun düğmesi neden
yok? Bir düğmeye bassak hayalet anılar devreye girip her şey
geriye sarsa. Annem yine evinde otursa, arada sırada ziyaretine
gitsem, puf böreği yapsa, etli yaprak sarsa giydiklerime, kiloma
karışsa, arkadaşları ile arada bir buluşup yemeğe çıksa, bulmaca
çözse, televizyon izlese, bu kitabı yeni bitirdim gelirken yeni
kitap getir dese, ilaçlarımı hatırlatsa, öksürük olduğumda keten
tohumu kaynatsa... Yeter! Büyümeyi, annemin annesi olmayı
istemiyorum... Boğuluyorum.
	
Bütün bunlar yerine sakin bir sesle;
	
”Gene de iyisin, her şeyini yapabiliyorsun, ne güzel
torunlarının çocuklarını da gördün,” diye avutmaya çalışıyorum.
	
“Torunlarımın çocukları mı onlarda kim?” diye şaşırarak
bakıyor.
	
Her birini anlatıyorum, isimlerini söylüyorum. Cumartesi
gecesi ablamda aile yemeğinde hep birlikte olduğumuzu unutarak,
	
“Bak görüyor musun unutmuşum işte, çok görmediğim-
dendir,” diye kendine mazeret bulmaya çalışıyor, sonra ekliyor,
“Allah’a her zaman şükrediyorum da, işte böyle...” susuyor.
	
“Böylesi ne?” diyemiyorum.
	
Yerinden kalkıyor, fincanları tepsiye koyuyor, dikkatli,
yavaş.
71
	
“Bunları elimde yıkayayım mı?” diye soruyor, “Boş ver
makineye koyarım,” diyecekken vazgeçiyorum.
	
Ona iki fincan yıkamak, ayıklamayıp bıraktıklarını sonra
ben halletsem de sebze ayıklamak iyi geliyor. Hâlâ bir şeyler
de olsa yapabilmenin hazzını duyuyor. Ya ben, emekli olduktan
sonra düğmelere basmakla geçen zamana ne ilave edebiliyorum?
Çalışırken vaktim olsun bak o zaman nasıl okuyacağım dediğim,
kütüphaneden taşan, evin her tarafına dağılmış, her ay internetten
verdiğim siparişleri teslim eden Yurtiçi kargonun getirdikleriyle
de daha da artmaya devam eden dergiler, kitaplar onlar öylece
duruyor. Seyredilmemiş filmler, gidilmemiş sinemalar, projede
kalmış seramik kursu da... Bahanem hazır; onun azalan, azaldıkça
her geçen gün üzüldüğüm, beni de aşağıya çeken varlığı. Onunla
birlikte hayatı götürmenin yolu ne? Kabullenmek mi, nasıl?
Bilemiyorum.
	
Geç olmadan hazırlanmaya başlamam lazım. Duştan
sonra bir de kuaföre gidersem iyi olur, hiç olmazsa, saçım başım,
ellerim kendine gelir. Lacivert elbisemi gardıroptan çıkarıp üzerime
tutuyor aynada kendime bakıyorum. Tenimi açan bu görüntüyü
onaylıyorum. Duşta ılık suyun altında öylece durmak iyi geliyor.
	
Saçlarımı kuruturken yanıma geliyor.
	
“Sağlık suları olsun,” diyor. Yatağın üzerindeki elbisemi
görünce sormadan duramıyor, “Ne o, bir yere mi gidiyorsun?”
	
“Evet, akşam yemeğe gideceğim.”
	
“Kiminle ?”
	
Belki de tam zamanı Ahmet’i söylesem mi? Bir cesaret.
	
“Üniversiteden arkadaşlarımla.”
	
“İyi, gez kızım gez, her şey gençken oluyor, gençliğinin
kıymetini bil.”
	
“Anne... “
72
	
“Hıı.”
	
“Anne Leyla’yı hatırlıyor musun? Benim üniversiteden
arkadaşım, hani geçen gün bize uğradığında sana yün getirmişti.”
	
“Leyla mı, bize mi gelmişti, çıkaramadım görsem
hatırlarım, ne olmuş ona?”
	
“İşte o Leyla’nın kocasının kardeşi Ahmet de yemeğe
geliyor. Ahmet’le biz birbirimizden hoşlanıyoruz anne.”
	
Oh, nihayet, bu kadar kolay işte.
	
“....”
	
“Anne beni duydun mu?”
	
“...”
	
“Anne, duydun mu, ‘beğendiğim bir adam var,’ dedim.”
	
“Duydum, duydum. Nerden çıktı şimdi bu?”
	
Saçlarımın karışıklığını açmaya çalışırken duruyorum.
	
“Ne demek nerden çıktı?”
	
“Öyle on sekizlikler gibi. Hoşlanmak falan.”
	
“Bunun yaşımı olur, anne?”
	
“Olmaz mı? Saçın başın ağarmış. Yakışır mı hiç?
Zamanında kısmetlerini beğenip evlenseydin torunun bile olurdu.”
	
“O senin sandığında sakladığın gelinliğe yakışacak
adaylardı anne, ya benim beğendiklerim?” diyemiyorum.
	
Zaten söylediğime bin pişmanım, daha fazla zorlamak
istemiyorum, susuyorum, o da susuyor. Yatağımın köşesinde
oturmuş ellerini kucağında kavuşturmuş aynadan bana bakıyor.
Bu bakışları tanıyorum. Saçlarımı tarayıp sıkıca tepemde toplu-
yorum. Aynanın önünde duran nemlendirici kremin tüpünden
parmağıma bir parça alıp yüzüme hızlı hızlı yediriyorum.
Kaşımda dikkatimi çeken fazlalığı alırken etim sıkışıyor, canım
acıyor. Yerinden kalkıyor, ayaklarını sürüyerek salona giderken
arkasından iyice küçülen vücuduna, kamburlaşan sırtına, dökülen
73
saçlarına bakıyorum. Zayıf bir sesle, ‘Ya ben?’ diye başlayan
cümlesinin devamını içeride çalan cep telefonumun sesi bas-
tırıyor. Kapanırken yetişiyorum. Leyla arıyor. O sırada şişleri eline
almış, yumak yerde yanıma geliyor.
	
“Bu örgüyle ben ne yapıyordum?” diye soruyor,
	
“Atkı,” diye cevap verirken, bir taraftan da Leyla’ya, “Alo, bir
dakika bekle,” diyorum.
	
“Böyle sonuna kadar düz öreceğim değil mi?”
	
Benden onay bekliyor.
	
“Evet, düz öreceksin.”
	
Sonra telefona dönüyorum. Akşamki yemek için aramış.
	
“Restorana giderken biz uğrar seni alırız, Ahmet de bizimle
gelecek,” diyor, duraklıyorum.
	
“Leyla, ben gelmeyeceğim, Ahmet’e de selam söyle,”
derken şişten düşürdüğü ilmeklerle boğuşmasına takılıyorum.
	
“Ne oldu sana, niye fikri değiştirdin, ne var?“ diye merak ve
endişeyle soruyor.
	
“Yok bi şey,” diyorum. “Yok bi şey.”
74
75
Evren Topuzyan
1979 İzmir doğumlu. 1999 yılında İTÜ Mimarlık Bölümü’nü
bitirdikten sonra çeşitli mimarlık ofislerinde görev aldı. Bükreş
ve Moskova’da Proje Yönetimi firmalarında İşveren Temsilcisi
ve Tasarım Müdürü olarak devam ettiği kariyerinde son olarak
Yurtdışı Satış ve Pazarlama Müdürlüğü görevini üstlendi. Alman
TYP Akademi’sine bağlı Style Color’dan “Renk ve Stil Danışmanlığı”,
İstanbul Moda Akademisi’nden “Moda Yönetimi” eğitimlerini
almıştır. Halen CGD Business School bünyesinde şirketlere özel
ve genel katılıma açık “İmaj & İletişim, Motivasyon” ve “Proje
Yönetimi” gibi konu başlıklarında eğitmen olarak çalışmaya devam
etmektedir. Geçmişte yaratıcı yazarlık seminerlerine devam etmiş
ve öykü yarışmalarına katılarak ödül kazanmıştır.
Kağıt-Taş-Makas
	
Havaalanının gri duvarlarını geride bırakıp yola doğru
yürüyorum, elimi ileri uzatır uzatmaz hemen biri duruyor, şanslı
günümdeyim. Adam pazarlık için camı açınca, eğilip “Hotel
Ukrayna,” diyorum.
	
”Beş yüz?”
	
“Tamam, gidelim,” bugün kimseyle pazarlık etmeye
niyetim yok.
	
İçerideki votka, sigara, LPG ve füme balık karışımı koku
midemi bulandırıyor, pencerenin kolunu çeviriyorum güçlükle,
soğuk hava kulaklarımı ısırıyor, geri kapıyorum. Işıklarda dur-
duğunda sarsıntıyla inliyor araba. Eskiden romantik hislerle ne
severdim bu 40’lı yıllar modellerini, şimdi hurda mezarlığındaki
yerlerini çoktan hak ettiklerini düşünüyorum. Koltuklardaki deriler
yırtılmış, parmağımla delikleri büyütüyorum, adama belli etmeden
bir parça kopartıyorum.
	
Radyoda son ses garip bir pop şarkı çalıyor, biraz kısar
mısınız nasıl deniliyordu bu dilde? Hatırlayamayınca uzanıp
kendim kısıyorum, adam da oralı olmuyor.
	
Bol şeritli ışıl ışıl caddelerden geçiyoruz. Sokaklar bu
saatte bile insanla dolu. Yılbaşı öncesi iyice süslemişler her
tarafı. Beyaz, bir kente ancak bu kadar yakışır. Bu kadar sevmeme
rağmen buraya bir daha gelmem diye düşünüyorum. Her şey
76
planladığım gibi giderse tabii... Son birkaç saattir defalarca
yaptığım gibi kafamda yeniden kuruyorum planı, yorgunluktan
başımı taşıyamıyorum, ağır çekimde ilerler gibiyim, aslında bu
daha iyi, beni soğukkanlı yapıyor. Farklı şekillerde tasarlamaya
çalışıyorum ama yok, hep en sevdiğim sona kayıyor aklım.
	
Adam durup dururken bana bakıp gülümsüyor, dişleri
sapsarı. Acaba radyoya dokunmamdan mı cesaret aldı?
Tiksintiyle karışık bir korku duyuyorum. Yoksa uykusuzluk ya da
ilaçlar yüzünden mi böyle hissediyorum? Üstüme ne ara çöktü
bu hassaslık benim? Evlenmeden önce ne gecenin karanlığı
ürkütürdü beni ne de hiç tanımadığım erkekler... Ceplerimi kontrol
ediyorum, sağ cebimde az önce döviz bürosunda bozdurduğum
yeni banknotları hışırdatıyorum. Parayı koltuğa bırakıp kaçarım en
kötü ihtimalle.
	
Uzun bulvarlarda sayısız defa kırmızı ışığa takıldıkça yan
gözle adamı kontrol ediyorum. Oteli uzaktan gördüğümde biraz
rahatlar gibi oluyorum. Hemen dibimizde gibi duran binaya,
u dönüşlerle ve köprüden geçişlerle ancak on beş dakikada
varabiliyoruz.
	
“Stalin’in yedi kız kardeş binasından en yükseği budur,”
diye açıklama yapıyor adam. Meğer turist meraklısı tiplerdenmiş.
“Hı hı,” diye başımla onaylarken, 500 rubleyi eline tutuşturuyorum.
	
Arabanın kapısını açan görevli, fazla sıcak, hatta yapmacık
bir hoşgeldinizle karşılıyor beni. “Araç gönderip aldırsaydık sizi,”
diyor, külüstüre doğru bakıp dudak bükerek. “Bu ülkede her
arabanın parasını verince taksiye dönüşmesini hem seviyorum
hem de hâlâ garipsiyorum,” deyince gevrek gevrek gülüyor.
	
Döner kapıya doğru ilerliyoruz, bu kapılar hep başımı
döndürüyor. Neden buraya geldiğimi de bilmiyorum, en sev-
diğimiz otelde kalacak olmam hem acımı hem de kızgınlığımı
77
iyiden iyiye arttırıyor. Kendime acıyor olmaktan zevk mi alıyorum
yoksa? Resepsiyondaki kız “Nasılsınız?” diye soruyor laf olsun
diye. Benim yanıtım tipik bir Türk gibi “İyiyim,” onunkiyse tipik Rus
yanıtı “Normalim.” Bizim her sorulduğunda iyi olmamız normal,
onlarınsa normal olmaları. Aslında hiç de iyi değilim diyemiyorum.
Romantik süit boşmuş, şanslı günümdeyim. Odaya hemen kaz
tüyü bir yastık istiyorum, bir de mini barda yoksa Ruski Standart.
Alkol almadan uyumam zor görünüyor.
	
Eski Arbat Caddesi henüz turistlerle, işsiz güçsüzlerle,
Pazar günlerinde izinli olduğu için arkadaşlarıyla buluşabilen
Kazak, Kırgız, Türkmen ve Tatar kızlarla, ünlülerin benzerleri ve
onlarla fotoğraf çektirmek için sıra bekleyenlerle, müzisyenler,
dansçılar ve ressamlarla dolmamış. Erken mi geldim diye
düşünürken uzakta birkaç sergi görüyorum. Adımlarım hızla-
nıyor, ciğerim sıkışıyor. Kızı tanıdım hemen. Tezgâhını yeni açıyor,
bir yandan etrafındakilerle konuşuyor. Fotoğraftakinden daha
güzel görünüyor. Yanındaki plastik tabureye oturuyorum. İlk müş-
terisini bu kadar erken bulduğu için hevesle portremi çizmeye
başlıyor. Önce birkaç saat uykuyla duran gözlerimdeki morlukları
çiziyor, sonra göz bebeklerimi, burnumu... Ben de bu sayede onu
dikkatlice inceleme fırsatı buluyorum. Yeşil gözlerini, diplerinden
kendi rengi görünen sarıya boyanmış saçlarını, boynundaki
dövmeyi, uzun bacaklarını... Başka neresinde dövmesi var acaba?
Dövmesinden öptü mü onu? Nefesim daralıyor, şimdi dışarıya
versem içimdekileri, nefesimle bir alev topu gibi fışkırsam suratına,
önce o kıvrık kirpikleri tutuşup kömüre dönse, sonra kemikleri
kalana dek yansa. Gözbebeklerim yansımalardan kıpkırmızı olsa
onu izlerken...
	
“Gözleriniz... Çok kırmızı,” diyor birden.
	
Nasıl yani? Aklımı mı okuyor? Şaşkın şaşkın bakınca
78
tekrar ediyor. Birden hatırlıyorum, güzel ve kırmızı sözcükleri
çok benzerdi, güzel demek istiyor gözlerime. Mecburen teşekkür
ediyorum.
	
Konservatuar öğrencileri erkenci bu Pazar, hemen
yakında olsalar gerek, verdiğim pozu bozmamak için kafamı
o yöne çeviremiyorum. Akordeon çalan, arada yanlış notalara
basıyor, kızın gözünde bir seğirme oluyor sanki. Tam bir sanatçı
duyarlılığı, neredeyse saygı duyacağım. Kurşun kaleminden çıkan
seslerle tempo tutuyor müziğe. Ödevinin teslim vakti yaklaştık-
ça uykusu gelen öğrenci gibi, vakit yaklaştıkça üstüme bir ağırlık
çöküyor. Etrafımızı Japon turistler sarıyor, resimlerimizi çekiyorlar,
aynı karede aynı adama âşık iki kadın, objektife bakmadan yarı
yapmacık gülümsüyoruz.
	
Gözüm dudaklarına kayıyor. İki günahkârın nasıl öpüş-
tüklerini daha kolay hayal edebiliyorum artık. Bacaklarını yeniden
inceliyorum. Taş gibi kızmış diye geçiriyorum içimden. Bu
karda bu topuklularla nasıl dolaşıyor bunlar diye belki yüzüncü
kez soruyorum kendime. Hafiften kar atıştırmaya başlıyor, kar
kokusu, kan kokusunu çağrıştırıyor. Ellerim titriyor, soğuktan mı,
heyecandan mı? İsmailovski pazarından aldığımız kürkü giyip
gelseydim keşke, nereden bileyim İstanbul 20 dereceydi. Bir de
çok dikkat çekerdim o gösterişli kürkle, turist görüntüme daha
uygun şu anki kılığım, kot pantolonum üzerimde benden çok
üşüyor sanki iyice büzülmüş. Japon turistler bizim orkestranın
yanına gitmiş olacaklar ki coşkulu Rus parçaları çalmaya başladı.
Kalinka’ya alkışlarla eşlik ediyorlar, alacakları bahşişi garantilemek
için orkestradakiler ellerinden enstrümanlar fırlayacak kadar hızlı
çalıyorlar parçayı, daha hızlı, daha hızlı ve bir çığlık gibi gürültülü
ve keskin finali yine alkışlar takip ediyor. Zamanlamasından mem-
nun bir edayla bana yeni bitirdiği resmi gururla gösteriyor bizimki,
79
etraftaki izleyiciler de bu kadar benzetebildiği için neşeleniyorlar.
	
“Bugün şanslı gününüzdesiniz,” diyor.
	
“İkinci resminiz benden hediye.” Yeni kâğıdını keyifle
hışırdatarak açıyor.
	
Bütün gün sokaklarda, kafelerde, kitapçılarda dolanıyorum,
neyse ki çok var etrafta, üşüdükçe içeri girip, bir kahve daha
içiyorum, içimdeki çarpıntının sesi yükseliyor her bir kahvede.
Arada kızı uzaktan gözetliyorum, hâlâ buluşmadılar. Demek ki
evinde kızın, ya ulu orta görüşmek istemiyorlar, ya da etrafta bir
yerlerde mi o da? Pazar günü en çok para getiren gün olduğu için
mi âşığıyla olmak yerine çalışıyor? Çok güçlü bir kadına benziyor,
buralarda çocuklara verilen kendine güven ve zorluklarla mücadele
gücünü de kıskanıyorum, iyice taş haline geliyorlar, dışarıdan gelip
vurmaya çalışanlar zedelenip uzaklaşıyor. Dışarıdaki soğukluğu
kırıp içindeki kora ulaşmak isteyenler boşuna çaba sarf ediyor,
o çekirdek çoktan soğumuş kaskatı... Ama taş, bütün doğal
güzelliğiyle orada öylece duruyor.
	
Çocukken oynadığım kâğıt-taş-makas oyunu geliyor
aklıma. Tıpkı üçümüzün içinde olduğu oyun gibi. Tıpkı başımıza
gelenler gibi. Önce taş makası kırar ve yoldan çıkartır, makas
kendinde değildir aklı başından gitmiştir, gider kâğıdı keser ve kâğıt
da boş durmaz, kendisinden beklenmeyecek şekilde taşı sarıp yok
eder... Oysa kâğıt cılız ve narin yapısıyla ufacık bir esintide uçup
bir yerlere savrulur, kolayca etkilenir birkaç damla yağmurdan,
ama güneş çıkınca da hemen kuruyuverir. Bana da lazım olan şey
azıcık güneş. Biraz ısınsam gücümü toparlayacağım yeniden...
	
El işi oymalı kakmalı güzel bir bıçak alıyorum dükkânın
birinden, adam övdükçe övüyor malını, söylediklerinin çoğunu
anlamadan kafa sallıyorum, boynum, omuzlarım kaskatı, beni
ayakta tutan tek şey adrenalin ve kafein. Yine dönüp dolaşıp
80
kızın tezgâhına doğru yaklaşıyorum, elimde değil, ayaklarım o
yöne doğru ilerliyor hep. Kafamdaki soruları aydınlatmak üzere
kalabalığın arasından tezgâha doğru yaklaşan tanıdık lacivert
şapkayı seçiyorum, sonra aynı lacivert tonundaki gözleri. Demek
buluşma vakti geldi. Belli ki kavga etmişler. Gönül almak için
getirdiği çiçekleri kabul ediyor kız nazlanarak, öpüşüyorlar, içimde
giderek büyüyen intikam duygusuyla karnıma kramplar giriyor.
Bu yabancı şehirde, insanlar etrafımda yarım yamalak bildiğim
bir dilde bağırarak müşterilerini çağırıyorlar ve yabancı bir kar
yağıyor üstüme. Karşımda öylece cilveleşen bu iki yabancı beni
kendime iyice yabancı hissettiren bir nefret duygusu uyandırıyor.
İlaçlardan birini daha ağzıma atıyorum. Sakinleşmem giderek
zorlaşıyor.
	
Hava kararınca sokaktaki sanatçılar ufak ufak
toparlanıyorlar, fazla görünmeden o tarafa doğru yaklaşmaya
karar veriyorum. Elimde kim bilir kaçıncı kahve, karton bardaktan
ısınmaya çalışmaktan vazgeçiyorum artık, ayazda iki dakika bile
sürmüyor sıcaklığı.
	
Cadde boyunca yürümeye başlıyorlar, parmakları bir-
birine dolanmış, diğer ellerinde çiçek ve kızın ıvır zıvırları. Savrulan
çizim dosyasını tutmakta güçlük çekerken çok eğleniyorlar,
kahkahalarını bu mesafeden bile duyabiliyorum. Onlara bu kadar
keyif veren şey ne? Bu hava mı? Konuştukları mı? Yoksa yalnızca
bir arada olmak mı? Bu sonuncusunun verdiği hissi bir yerlerden
hatırlıyorum. Gözlerim doluyor. Süzülen bu yaşların sebebi ne?
Yüzüme çarpan sert rüzgâr mı? Zihnimin içinde sürekli benimle
konuşan zavallı kadın mı? Nasıl bu hale geldim ben? Bir ara birkaç
adım mesafedeki otele dönüp, eşyalarımı topladığımı ve ilk uçakla
evime, sıcak yatağıma kavuştuğumu hayal ediyorum. Avukatla
konuşurum hemen yarın. Hayatıma onsuz devam ederim... Ama
81
yok, bir şeyler izin vermiyor bana, zihnimdeki şu kadın zavallı
olduğu kadar acımasız da, yanlarına bırakmak istemiyor bu
yaptıklarını.
	
Metro istasyonu diğerlerine göre nispeten yeni ve
temiz. Yine de girişte o garip rutubet, toz ve kir karışımı kokuyu
hatırlıyorum hemen. Tek geçişlik mi kart alayım yoksa 10’lu mu?
Yaşlı kadın bozuk paraları masaya vurarak boş boş suratıma
bakıyor. Elimi cebime atıp, biraz para çıkarıyorum düşünmeden,
üstünde tek geçiş yazan kartı ve bozukları uzatıyor. Hızlı adımlarla
merdivenleri inerken orada olduklarını görüp rahatlıyorum. Neyse
ki içerisi kalabalık, fark edilmem zor. Eldivenlerimi çıkarıyorum,
parmak uçlarımı hissetmiyorum, yenik tırnaklarım sızlıyor, elimde
olmadan yaralı yerleri biraz daha koparıyorum, acıyor. Sırtımı
dürten el de acıtıyor. Arkamı döndüğümde gri üniformalı polisle
göz göze geliyoruz “Pasaport,” diyor suratı asık. Elinde cop var,
belinde de tabanca. Geriye doğru kaykılıyor, bu ikisinin de iyice
göründüğünden emin olmak ister gibi bir hali var. Burada kaç
sene yaşadık, hiç durdurmamışlardı, genelde yalnız genç adam-
ları çevirirler, kadınlara ve çiftlere pek dokunmazlardı. Pasaportum
yanımda mı? Yoksa otelde mi kaldı? Hemen sırt çantamı
karıştırıyorum, not defterim, cüzdanım, telefonum, hepsi burada,
el işi bıçağın süslü kılıfı bile geliyor elime. Adam telaşemden
şüphelenip iyice geriye atıyor sırtını, koca göbeğiyle burun buruna
aramaya devam ediyorum. İnsanlardaki hareketlenmeden trenin
yaklaşmakta olduğunu anlıyorum, şimdi sesi de duyuluyor. Bunu
kaçırmamam lazım, aynı yerleri tekrar tekrar arıyorum. Daha önce
baktığımdan emin olduğum arka gözden çıkıyor pasaport, hızlı bir
hamleyle cüzdanımdan çektiğim dolarları iliştirip, uzatıyorum.
Kimse gördü mü diye etrafa bakıyorum, herkes çoktan vagonlara
doğru ilerlemiş bile. Adam hem memnun hem memnuniyetsiz bir
82
bakışla beni süzüyor.
	
“Moskova’ya neden geldiniz?”
	
“Turistim,” diyorum.
	
İnandığına şüpheliyim ama paranın hatırına ses çıkar-
mıyor. Bugün şanslı günümdeyim, idealist birine denk gelmedim.
Ya rüşvet teklif ettiğim için tutup götürseydi? Kapılar kapanıyor
uyarısı yapılırken kendimi içeri atıyorum. Bizimkiler iki vagon
ileride. Kalp atışlarım bir süre daha eski ritmine dönemiyor,
soğuk terler döküyorum. Halimi gören biri yer veriyor, biraz daha
uzaklaştığım için her istasyonda inip inmediklerini ayağa kalkıp
kontrol ediyorum. Karnımdan yükselen gurultular bütün gün
hiçbir şey yemediğimi hatırlatıyor. İndiğimiz istasyonun çıkışında
keman çalan küçük kızın acıklı melodisi kulağıma takılıyor.
	
Dışarıda hava sanki 10 derece daha soğuk. Ensemi
montuma gömüyorum, eldivenimin tekini metroda düşürmüşüm.
Eldivensiz elimi cebime sokuyorum, diğeriyle yakamı tutuyorum,
rüzgâr yine de bir yol bulup içeri sızıyor. Biraz yürüdükten sonra
24 saat açık olan marketlerden birine giriyorlar, demek ki eve
yaklaştık. Beklerken olduğum yerde zıplayıp, arada kollarımı ve
bacaklarımı ovuşturuyorum, biraz faydası oluyor. Ben uzaktan
takip etmeye devam ederken, büyük gri bloklardan birinin avlusuna
ulaşıp binaya giriyorlar. Bir süre bekleyip kapıyı yokluyorum,
kapanmış. Etrafı inceliyorum, üstünde isimlerin yazdığı bizdeki
o zillerden yok, tuşları olan, minik metal bir kutu var yalnızca.
Uydurup tuşladığım rakamlar işe yaramıyor. Aynı markete gidip
ufak bir votka alıyorum, koşarak geri dönüyorum, birileri gelirse
kaçırmamak için.
	
Bana kapıyı açan yaşlı kadın, ayyaşlar gibi paltomun içinde
tuttuğum şişeye bakarak söyleniyor, sonra da çıkıp gidiyor. Girişte
öylece duruyorum. Ciğerlerimi yırtan havadan nefes nefese,
83
kapağı açıp biraz içiyorum. Önce asansörü çağırıyorum, sonra
vazgeçip basamakları atlayarak çıkmaya başlıyorum. Her kata
geldiğimde durup sesleri dinliyorum, kapılarda bir iz, bir işaret
arıyorum. Işık otomatik olarak söndükçe yeniden yakıyorum. Ya
altı ya da yedinci katta tuvallerin ve tanıdık resim malzemelerinin
dayalı olduğu duvarı görüyorum. Süslü harflerle Anastasia yazılı
zile doğru uzanıyorum, neşeli melodi apartmanda yankılanıyor.
Kalbim yerinden fırlayacak gibi oluyor. Bıçağı süslü kılıfından
çıkarıp cebime sokuştururken avucum kesiliyor, acıdan dudağımı
ısırıyorum. Kapı yavaş yavaş açılıyor, ama arkasında kimse yok.
Birden küçük bir kız çocuğu kafasını uzatıyor. Soran lacivert
gözlerle bana bakıyor.
84
Caner Turan
1985 Sarıkamış doğumlu. Boğaziçi Üniversitesi İnşaat Mühen-
disliği Bölümü’nden 2008 yılında mezun oldu. Aynı yıl girdiği
Boğaziçi Üniversitesi Felsefe Bölümü’ndeki yüksek lisans eğitimini
2011 yılında tamamladı. Hindistan’da Manipal Üniversitesi
Manipal Centre for Philosophy and Humanities ve Danimarka’da
Kopenhag Üniversitesi’ne bağlı Center for Subjectivity Research
Enstitüleri’nde yaz okullarına katıldı. 2012 yılından beri çevirmenlik
yapıyor. Bu süreçte Say Yayınları tarafından Bulmaca Filmler, Lacan
ve Çağdaş Sinema gibi çeşitli çeviri kitapları, bu kitaplara dair bazı
yazılarıysa Radikal Kitap ekinde yayınlandı. Daha önce Batman
Sanat Tiyatrosu’nda ve çeşitli kısa film projelerinde oyuncu olarak
yer aldı. Halen felsefe alanında doktora çalışmalarını sürdürürken,
bir yandan Sarıyer Belediye Tiyatrosu’nda oyunculuk yapmaya
devam etmektedir.
85
Memurun Uykusu
	
Monoton bir hayat yaşayan vergi dairesi çalışanı 4.
dereceden memur Osman Bey’le karısı Nuran Hanım o akşam
farklı bir şey yapmak adına en güzel kıyafetlerini giymişler,
konserin başlamasına bir saat varken konser salonunun önünde
yerlerini almışlardı. Böyle bir konserin olacağını henüz bir gün
önce öğrendikleri için önceden bilet alacak veya ayırtacak zaman
bulamamışlardı. Zaten isteselerdi de geç kalmışlardı çünkü
İstanbul’da ünlü sanatçıların vereceği klasik müzik konserlerine
bilet bulmak oldukça zordur. Gerçek klasik müzik dinleyicilerini bir
kenara bırakırsak –ki iki elin ve iki ayağın parmağını geçmez– bu
gibi ortamlarda gözükmek için parlak kariyerlerini ve statülerini
iyice cilalayacak veya o günü tek öğün yemekle geçirmeyi göze
alacak kişi sayısı İstanbul’da hiç de az değildir. Yağmurlu ve buz
kesen bir aralık akşamında kırışmış ve otomatiği bozulmuş siyah
şemsiyenin altında eften püften birkaç şeyden söz açıp zaman
öldürdükten sonra Nuran Hanım dışarıda beklemeye devam
ederken Osman Bey ise içeri girip biletlerin satıldığı masanın
kenarında 5. sıradan kuyruğa girmişti. Rezerve edilmiş biletleri
gelip almayanların koltukları yeniden satışa çıktığı için, bir umut
belki gelmeyen olur diye kuyruğa girenler arasında şube müdürü
Erhan Bey’i de gören Osman Bey nazik bir edayla önünü ilikleyip
86
selam vermiş, sonra ciddiyetini hiç bozmadan içinden, ‘Allah’ım
inşallah sahibi gelmez de, mesela evde falan uyuya kalır da, şu
biletlerden iki tanesi bizim olur,’ diye dua edip masaya iştahlı
gözlerle bakmıştı.
	
Konserin başlamasına az bir süre kala sahibince
alınmayan biletler yeniden satılmaya başlandığı sırada Osman
Bey yirmili yaşlarda iki tane gencin etrafa hiç çaktırmadan arka
sıralardan öne doğru atlayıp araya kaynadığını görünce sinirden
küplere binmişti. Tam ağzını açıp gözünü yumacakken hemen
arkasında duran ve sorumluluk sahibi biri olduğu her halinden belli
olan yeşil fularlı, donuk suratlı, ince gözlüklü, sarışın ve orta yaşlı
kadının kendisinden önce yaptığı sert uyarıyla rahatlamış, yüzü
kızaran gençlerin özür dileyerek gerisin geri arka taraflara doğru
gitmelerini zevkle izlemişti. Ama olgun bir adam gibi gençlerin
yaptığı bu saygısızlığın çok büyütülmemesi gerektiği izlenimini de
vermek istercesine sesini kalınlaştırıp,
	
“Gençler işte ya, napacaksın? Kah kah kah!” diye arkasını
dönüp sararmış dişleriyle sırıtmayı da ihmal etmemişti.
	
Çok geçmeden elinde biletler, derin bir oh çektikten sonra
Nuran Hanım’ı da kolundan yakalamış, birlikte konser salonuna
girmişlerdi. Ön taraflarda şehrin ileri gelenleri hemen göze
çarpıyordu. En başta müzisyenler olmak üzere üniversiteden
akademisyenler, sivil giyimli sinekkaydı traşlı üst düzey subaylar,
yüksek dereceli memurlarla onların eşleri ve bazı sanatçılar
koltukları hınca hınç doldurmuşlardı. Henüz konser başlamadığı
için kimileri kısık seste yarım kalan muhabbetlerine devam ediyor,
tek gelmeyi tercih eden veya mecburen yalnızlıklarına gömülen
kimileriyse sessizce konser programını okuyup mutlu oluyorlardı.
Osman Bey’le Nuran Hanım’sa henüz yerlerine geçmeyen
kalabalığın içinde bir yandan sağa sola bakınıyorlar, bir yandan
87
da koltuk numaralarını kontrol ediyorlardı. Aralardan geçip
salonun orta kısmında ve sahneyi tam karşıdan gören koltuklara
oturduklarında,
	
“Şu biletleri bir hafta önce alsak bu kadar güzel yer denk
getiremezdik yahu. Kah kah kah! İçerisi de pek sıcakmış. Bizim evi
böyle ısıtacak olsak faturaya maaş yetmez vallahi,” diyen Osman
Bey göbeğini kaşırken şöyle güzelce bir esnedi. Ama öyle bir
esnemeydi ki, bunu gören birkaç kişi ağzına sinek kaçmadığı için
dua etmesi gerektiğini düşündüler. Aynı kişiler hemen ardından
geçenlerde bir imamın cemaate vaaz verip namaz kıldırdığı
sırada soluk borusuna sinek kaçtığı için ölümden döndüğüyle
ilgili haberi hatırlayıp kahkahayı bastılar. Kahkahayı duyan ama
bunun nedenini hiçbir zaman öğrenemeyecek olan Osman Bey
esnemesi bitince yanlışlıkla üstüne oturduğu, içinde konser
akışının dakika dakika gösterildiği ve sahne alacak sanatçıların
biyografilerinin yazılı olduğu kitapçığı altından alıp evirmiş
çevirmiş, çalınacak parçaların süreleriyle ara zamanları toplamış
ve konserin yaklaşık süresini hesaplamıştı. Nuran Hanım ise,
bir eli kitapçıkta öbür eliyse çenesinde devamlı kafa sallayarak
yazılanlara göz gezdiriyordu.
	
“Ne öğrensek kâr,” diyordu kendi kendine.
	
Kısa bir bekleyişin ardından artık salon ışıkları kapanmıştı.
Tüm salona sessizlik hâkimdi. Sahneye çıkan Fransız flüt
okulunun başlıca temsilcilerinden Beaudime Juli ve Berlin
Filarmoni Orkestrası’nın arp grup şefi Langlamen Pierre seyirciyi
selamlamış, Bach’ın oda müziği eserlerinden biriyle konsere
başlamışlardı. Hayatında ilk defa arp ile flütü yan yana dinleyen
Osman Bey bu iki enstrümanın yarattığı büyülü havaya kendisini
hemen kaptırmıştı. Osman Bey’i, bazen temposuz bazense
allegro tempoda devam eden eseri başıyla ve ayaklarıyla takip
88
ederken izleseydiniz, 40 yıllık bir klasik müzik dinleyicisinin ağzıyla,
‘Hmm. Nasıl söyleyeyim! Açılış ritornellosu biraz daha arpejlerle
doldurulabilirdi,’ gibi bir yorumda bulunacak zannederdiniz.
	
Fakat eserin ikinci bölümünde flüt uzun uzun öyle ağır bir
tempo tutturmuştu ki Osman Bey’in bedeni gitgide yavaşlamış, en
sonunda içerinin sıcaklığına ve müziğin ritmine yenik düşmüştü.
Eser bittikten hemen sonra kopan alkış tufanıyla bir anda kendine
geldiğinde hiçbir şey olmamış gibi “Bravo, Bravo!” nidalarıyla
yanı başındaki Nuran Hanım’a bakarken alkışlara katılmayı da
ihmal etmemişti. Hemen ardından sanatçılar Mozart’ın piyano
ve özellikle de keman için bestelediği sonatlarından biriyle
programa devam etmişlerdi. Mozart’ın hayatının aşkı Aloysia’yı
Mannheim’da bırakmasının verdiği acıyla bestelediği eserin
tamamına hâkim olan derin, dramatik ve tek tonlu ifadeden olsa
gerek eserin daha en başında yine küçük küçük esneyen ve bir
yandan da başka tanıdık kimler var diye kısılmış gözlerle loş ışıkta
salonu süzen Osman Bey’in gözleri bir süre sonra tamamen
kapanmış, soluk alış-verişleri derinleşmiş ve kalın boynu ise bir
ağacın kırılan dalı gibi yere doğru bükülmüştü. Bir ara Osman
Bey’in uyukladığını gören Nuran Hanım bir gören olacak diye
utandığından direk uyarmak yerine olduğu yerde şöyle hafifçe
kıpırdanarak Osman Bey’in koluna ve omzuna farkında olmadan
çarpıyormuş gibi yapıp ayılmasını sağlamıştı. Ancak Osman
Bey yeniden uyuklamaya başlayınca bu defa da hiç çekinmeden
kimse görmeyecek şekilde kolunu sıkmış, aşağıdan ayakkabısının
topuğuyla ayağına basmıştı. Osman Bey’in homurdanarak
gözlerini açmasıyla Mozart’ın parçasının bitişi aynı ana denk
geldiğinden yine alkışlara içtenlikle katılmıştı katılmasına ama bu
defa neyi alkışladığını sorsanız Allah bilir ne derdi. Belki rüyasında
hükümetin yeni yılda yapacağı memur zammını yüzde üçten yüzde
89
beşe çıkardığını görmüştü de onu alkışlıyordu, veya ne bileyim,
evde yemek yemekten ve bütün gün televizyonun karşısında
uyumaktan başka bir şey elinden gelmeyen yatalak kaynanasının
öldüğünü, olmadı bir huzurevine yerleştiğini görmüştü de onu
kutluyordu. Neyse efendim. Osman Bey neyi alkışladığının farkında
olmaya dursun, konsere ara verildiğinde Nuran Hanım Osman
Bey’i biraz hava alıp ayılması için dışarı çıkartmıştı. Ancak Osman
Bey’in ne yapacağını önceden bilseydi muhtemelen içerde uyu-
masının daha doğru olabileceğini düşünürdü. Dışarı adımlarını
attıkları anda Osman Bey dedesinden kalma eski bir pipoyu ve
bir naylon dolusu karanfilli tütünü ceketinin iç cebinden çıkarmış,
tütünü sağa sola saça saça piponun içine tıka basa doldurmuş ve
kibritle yakıp pipoyu tüm gücüyle çekmeye başlamıştı. Ayağıyla
yere dökülen tütünleri kenara süpürürken,
	
“Vallahi iyi ki geldik hanım!” demişti.
	
Bir kısmı tutuşmuş karanfilli tütünün kokusu kısa sürede
her yana yayılmış, konser arasında dışarıda temiz hava almak
isteyen herkes Osman Bey’e ters ters bakmaya başlamıştı.
Özellikle şube müdürü Erhan Bey uzaktan,
	
“Ben bilirim sana yapacağımı!” der gibiydi sanki.
	
Nuran Hanım’ın şaşıran bakışlarınaysa,
	
“Ne zamandır deneyeyim diyordum hanım, bugüne nasip-
miş yahu. Kah kah kah!” şeklinde cevap vermişti.
	
Ara bittiğinde piposunu söndüren Osman Bey ve arkasında
Nuran Hanım koşar adım yerlerine geçmişlerdi. Daha sanatçılar
yeniden sahneye gelmeden Osman Bey ellerini göbeğinin üze-
rinde birleştirmiş, ağzını şapırdata şapırdata karanfil tadında
bir uykuya hazırlanıyordu. Gabriel Faure’nin Berceuse de Dolly
süitinin başlangıcındaki huzurlu ninni, tahmin edeceğiniz üzere
Osman Bey’in aklını başından almış ve Osman Bey daha eserin
90
başlangıç kısmı bitmeden horlamaya başlamıştı. Nuran Hanım’sa
utancından yerin dibine girdiğinden, çaresizce kocasını kendi
haline bırakmıştı artık. Dahası onu hiç tanımıyormuş gibi davranıp
sadece arp ile flütü dinlemeye çalışıyordu. Konserin hiçbir anını
kaçırmak istemeyenler ortaya çıkan horultuyu duymazlıktan ge-
liyor, bazıları kendi aralarında “Olacak şey değil! Az önce pipo
tüttüren adam değil mi bu?” diye mırıldanıyorlar, konserle alakası
olmayanlarsa Osman Bey’e bakıp bakıp gülüyorlardı. Öyle derin
bir uykuydu ki bu, ne burnunu çeken ve peçeteye sümküren bir
kaç sıra yandaki felsefe profesörü Berna Hanım’ın, ne öksürük
krizine giren Yunan ressam Haris Bey’in, ne de nezle belirtisi
gösterdiği için ikide bir hapşırıp duran üsteğmen Mete’nin gücü
onu uyandırmaya yetmiş, parçalar arasındaki alkışlarda bile
uyanmamıştı Osman Bey. Hemen önündeki koltuğun altına
ayaklarını tıpkı bir kedi gibi uzatmış, kafasını kendi koltuğunun
arka kısmına dayamıştı. Ağzı açık, yüzü ise tavana dönüktü. Sanki
ruhunu tastamam teslim etmişti. Baksanız bir haftadır uyumuyor
da kendisini buraya zar zor atmış derdiniz. Konserin sonuna
kadar bu böyle devam etmişti. Çalınan bestelerse Osman Bey’in
uykusunu derinleştirmekten başka bir işe yaramamıştı. Nuran
Hanım’ın bağırmalarına karışan tekme tokatlar Osman Bey’in
bedeninde patlayana kadar hiçbir ses Osman Bey’i uykusundan
uyandıramamıştı,
	
“Bey, bey! Amma da uyudun. Konser bitti konser!”
	
Gerçekten de konser bitmişti. Bir yandan salonun ışıkları
da açıldığından Osman Bey’in gözleri kamaşmış, konserin bittiği-
ni ise boşalan koltukları gördüğünde anlamıştı. Şöyle ayaklarını,
kollarını gere gere ensesini ovalarken,
	
“Vallahi orası öyle, ama ne iyi ettik de geldik,” diye karşılık
vermişti.
91
	
Sonra beraberce ayaklandılar. Nuran Hanım önde, Osman
Bey arkada salonu terk ederlerken Osman Bey kapının hemen
yanında izleyicilerin tamamıyla salonu boşaltmasını bekleyen ve
salonun konsere uygun hale getirilmesinden sorumlu ve vergi
borcu işlemleri için ara ara daireye gelen Ahmet Bey’i gözünün bir
yerden ısırdığını fark etmişti. Ahmet Bey ondan önce davranıp,
	
“Vay, Osman abi! Sen de mi buradaydın ya?” dedi.
	
“Hanımla bir gelelim dedik işte. Değil mi hanım? Kah kah
kah!”
	
Nuran Hanım’a baktı ama Nuran Hanım çoktan dışarı
çıkmıştı bile. Ahmet Bey devam etti,
	
“İyi iyi. Ya... şey... şu benim borçlardan dolayı sizin daireye
gelmiştim birkaç defa. Hatırlarsın.”
	
“Tabii tabii”
	
Ahmet Bey, bir baykuş gibi dört yanı kontrol edip,
	
“Abi şey diyecektim. Bizim şu evrak işlerinde bazen
gecikme oluyor da. Malum, iş güç. Sen hazır hep ordasın. Onların
takibini bir yapıp da bana haber etsen.”
	
“Bakılır bakılır,” diye yanıt verdi Osman Bey.
	
Ahmet Bey ise kendisini iyice garantiye almak ve Osman
Bey’i ödüllendirmek adına,
	
“Konser hoşuna gittiyse, öbür haftalar için bilet şey yaparız
yani,” diye ekledi.
	
Osman Bey bu teklifi duyduğunda konser sırasında
gördüğü o eşsiz rüyalar gelmişti aklına hemen. En son ne zaman
böyle uyuduğunu sorsalar, anne karnında uyuduğunu söylerdi
herhalde. Her hafta şöyle sıcacık temiz bir uyku seansının kime
ne zararı olacaktı ki hem. Önlerinde uzun bir kış mevsimi de vardı.
Heyecanlanmıştı. Ancak bunu belli de etmemişti,
	
“Olabilir tabii. Ancak şöyle arkalardan olsun. Tek kişilik
92
olsun bir de. Kah kah kah!” deyip Nuran Hanım’ı yakalamak için
tıpkı bir çocuk gibi sevinçle ceketinin yakasını kaldırıp yağmura
karışmıştı.
	
O sezon boyunca dünyaca ünlü piyanistler, keman
virtüözleri, arpçılar, çellistler sahne aldılar almasına ancak gelge-
lelim her konserde mutlaka bir horultu derinden derine arka
taraflardan tüm salona yayılmaya devam edip durdu. Osman
Bey’in bu ünlü sanatçıları canlı canlı izleyen şanslı azınlık arasında
olup olmadığına varın siz karar verin.
93
94
Alpay Türker
1985 Niğde doğumlu. Ankara Üniversitesi Hukuk Fakültesi
mezunu.
Sessiz Ova
	
“Ot dibi kokusu ne güzel baba, ot dibi kokusu.” İçime
çekiyorum geceden ıslanmış otları ben. Kaşındırıyor içini.
	
“Eşşoğlu,” diyor babam, “gel şimdi benim öğrettiğime bak.
Sırası mı şimdi. Na böyle kıracaksın,” diyor. “Fişek bitince. Tetiğe
basınca artık patlamazsa fişek bitmiştir tamam mı? İşte böyle
tutacaksın, buradan çekerken dizine vurup bükeceksin ikiye.”
	
“Boşa bu uğraş baba,” diyor Kemal. “Boş yere vakit
kaybetmeyelim. İlla lazım olursa can havliyle yapar muhakkak,
hiç görmemiş değil ya.”
	
Fişeğin çıktığı yer sıcak. Tutuyorum. Kırıyorum tüfeği ikiye.
Kolay.
	
“Aferin. Hemen patlatmayacaksın ama. Hemen bitmesin.
Avı yakın gördün mü harcayacaksın fişekleri.”
	
Avı yakın gördüm ben. Dağlardan aşağı. Dalgalanan
sarı sıcak otların arasından hışırdayarak geçtikten sonra yatılan
çayırlarda gördüm. Anamın verdiği ekmek peyniri yediğim yerde.
Oradan köy ufacık. Bizim evi görürüm yine de. Anamı görürüm.
Girer çıkar girer çıkar içeriye.
	
“Hani fişek hani?”
	
“Fişek sonra. Önce bir böyle gör hele.”
	
Görüyorum ben işte. Nasıl gördüysem seyyar sinemacının
çevirdiği tekerde. Gördüm tüfekle domuz gibi avlanır kovboy.
95
Babamın eve getirdikleri gibi avlanır. Sinemacı gece de toplar
gösterir herkese. Ama beni almazlar. Almazlar çekirdek yiyeyim.
Gazoz içeyim. Oturayım tahta sandalyelerde onlarla. Ahmet abi
derler bu seninki çok gürültü yapıyor. Heyecanlanıyor kerata.
Uluyor enik gibi. Göstermezler. Gel der anam o zaman, gel benim
oğlum. Ceviz içi verir bana. Avucu koyarken ağzıma değer.
Lavanta eli, limon eli. Komşu Fatma teyzelere gidip gelmiş eli.
Bayram günü kokar.
	
“İyi bak buraya, şimdi pataklarım ha!” Enseme vurur hep
babam. Ama beni sever. Canavar gibi eli. Tuttu mu kaldırır.
	
“Burasını iyice ezberledin mi?”
	
Ezberledim. Kolay. Hiç götürmezdi ava beni, vazgeçti.
Ne işin var der bana sen anlamazsın. Olmaz oğlum sen gitme
der annem de. Beni götürmezdi yanına sokmayan çocuklar gibi.
Uzaktan görünce onlar da yana çekilir. Kahveci Salih çay verir
ama şekerleri kaldırır önümden. Amma ettin hepsi nasıl yenir.
İyilik edilmez sana.
	
“Buna gez derler buna göz buna arpacık. Ta buradan
bakacaksın. Bunu göreceksin. Hayvanı da denk getirdin mi basıp
patlatacaksın. Hiç görmemiş değilsin ya.”
	
“Bırak baba,“ diyor Kemal yine. “Şart mı tüfek bilmesi?
Balık tutsun. İyi beceriyor o işi. Kümes de var. Geçinir giderler
anamla işte.”
	
“Sus,” diyor babam ona. “Öyle ya da böyle köyde bir erkek
kalmış o da tüfek çatmasını bilmesin mi?”
	
Tüfeği aldım. Tuttum babam gibi. Koydum omzuma.
Hayvan yok. Bastım tetiğe. Pat dedim patlayınca. Ohh dedim
sanki kokmuş gibi barut.
	
“Aferin aferin. Bilmez değilsin. Yapa yapa öğreneceksin.”
	
“Ne dediler baba meydanda size? Oğullarınıza av öğretin
96
mi dedi askerler?”
	
“Senlik bir şey değil. Sözümü iyi anlamaya bak. Ananı sen
doyuracaksın. Sen aş götüreceksin ona. Köyü basan olursa sen
vuracaksın tamam mı benim aslan oğlum.”
	
Yalvarırdım götür beni ava diye. Şimdi vazgeçti ama.
	
“Hadi tekrardan şimdi. Ne yapacaktın? Hah öyle kır tüfeği.
Aferin.”
	
Kırdım. Taktım. Baktım. Pat. Durmadan yaptım böyle.
Yürüdük babamla tepenin başladığı yere kadar. Kemal ağaçların
altında kalmış. İncecik duman sızıyor Kemal’in olduğu yerden.
Şapkasını çıkarıp atmış, yatarak gökyüzüne bakıyor. “Hadi,”
diyor babam, “akşama yine biraz geliriz.” Bağırıyor Kemal diye.
Ses otlara, ağaçlara sinip yarı yolda bitiyor. Kemal diye bağırıyor
bir daha, el ediyor. Görmüyor o bizi. “Gel,” diyor bana o zaman
babam, “biz bu taraftan gidelim geldiğimiz yolu dolanmayalım
yine.” Uzun otları hışırdatıyoruz, kurbağalar zıplıyor aralarından.
“Vay avradını,” diyor babam evin kapısına varınca. “Her şeyin
rengi parlak sanki şimdi. Her şey kıymetli geliyor hiç olmadığı gibi.
Şu ev sanki saray.”
	
Sarayın içine giriyoruz biz. Saray mis gibi tavuk kokuyor.
“Ah,” diyor hemen annem bizi görünce “ah be adam. Şu oğlan-
la boşuna uğraşma. Damı falan aktarın onun yerine.” Annem
mutfaktan tencereleri taşırken gidip geliyor gidip geliyor; bir
duyuluyor bir kısılıyor sesi. “Düzgün otur şu sofraya,” diyor bana.
“Yatarak yemek yenmez. Günah. Sofra bezini de iyice çek önüne.”
	
“Amma çeşit yapmışsın,” diyor babam. “Kim yiyecek
bunları. Tutumlu olmaya bak şimdi sen. Ne olacak belli değil.”
Çorbası sofraya damlıyor. Kaşık bıyığın içinde kayboluyor.
	
“Yiyin,” diyor annem. “Varken yiyin de sonra...” Sesler
çıkarıyor hıçkırır gibi. Kalkıp mutfağa gidiyor.
97
	
“Git oğlum Kemal niye gelmedi bak, çağır hemen gelsin.”
	
Gidiyorum bakmaya Kemal hâlâ yatıyor mu öyle haç gibi
kolları açık. Uzakta, az önce dumanın sızdığı yerde Kemal tek
oluyor iki oluyor sonra, görüyorum. Tek oluyor iki oluyor yine.
Yaklaşınca görüyorum ki sarıyor bırakıyor sarıyor bırakıyor birini.
Bir kadın; köyden bir kız sinemanın önünde gördüğüm. Uzun
uzun bakıyor Kemal ona, bir şeyler diyor belli ama siniyorum ben
hemen yere. Orada yatıyorum ot kokulu. Böyle ot kokulu günlerce
yatarım ben anam bıraksa. Ama bırakmazlar. Kemal dönerken
görüyor yerde, gülüyor “Ulan” diyor “biraz ağır ol. Şimdi herkes
muhtaç sana.” Çeke çeke eve götürüyor. Evde annemin gözleri
şiş. Bütün sofra bayram günleri gibi dolmuş. Horoz haşlamış
anam çorba, pilav, hoşaf, kuru fasulye, salata, revani, ayran.
	
“Babayla oğul bir alınır mı,” diyor annem. “Olacak şey mi
babayla oğul yan yana.”
	
“Emir kadın emir,” diyor babam, “ne yapalım. Bize sıra
gelmezmiş zaten. Bizi tedbir için bekleteceklermiş. Muhtar da
öyle diyor. Bekletirler bekletirler salarlar sizi diye.”
	
Ne dese hıçkırıyor annem; ne dese babam, annem
hıçkırmaya devam ediyor. Abim dokunmuyor hiç yemeğine.
98
99
Oğuzhan Yeşiltuna
1995 Edremit doğumlu. İlki 16 yaşında yazdığı Araf adlı öyküsüyle
olmak üzere, çeşitli yarışmalarda ödül kazandı ve seçkilere girdi.
İnceleme yazıları ve öyküleri Peyniraltı Edebiyatı, Galata gibi
dergilerde yayımlandı. Kısa bir süre özel bir ajans için çeviri yaptı.
Halen Galatasaray Üniversitesi Hukuk Fakültesi’nde öğrenimine
devam etmekte ve Peyniraltı Edebiyatı dergisinin dosya
editörlüğünü yapmaktadır.
Accelerando
Bir aynanın karşısında anımsamalısın en korkunç,
en karabasanlı günlerini.
Hakan Akdoğan, Nü Peride
I
	
“Allah sevdiklerinize kavuştursun!”
	
Pencere açık. Rüzgâr öğleüstünün yumuşak sıcaklığını
Tarlabaşı’ndaki evin ikinci katına taşıyor. Annesi de öldükten
sonra koca evde bir başına yaşamaya çalışan Nergis, çırılçıplak
aynanın önünde. Yaşına göre halen o kadar da sarkmamış
memelerini, rüzgârın bir buğday tarlasını havalandırması gibi
kıpırdattığı ayva tüylerini ve annesinin topladığı zaman Audrey
Hepburn’e benzettiği saçlarını izliyor. Yalnız kaldığından beri yatak
odasındaki boy aynasının önüne geçip vücudunu seyretmek tek
meşguliyeti Nergis’in. Oysa babası zamanında manken olmasına
izin verseydi belki her şey çok daha farklı olurdu. O kahrolası herif
bir an dahi olsa kızının hayatına karışmasaydı, Nergis, güzelliğiyle
uzun yıllar moda sahnelerini şereflendirmiş şimdilerde de kurduğu
okulunda tecrübelerini genç model adaylarına anlatan bir tanrıça
olurdu.
	
“Allah sevdiklerinize kavuştursun!”
100
ben var mıyım? varlığım başkalarının beni fark etmesine mi
bağlı? ben güzel miyim? güzelliğim başkalarının beni güzel
bulmasına mı bağlı? ben dünkü benle aynı ben miyim? her geçen
gün çirkinleşiyor muyum? insan vücudunun her yeri zamana
yenik düşüp sarkıyor, buruşuyor ama gözler hiç yaşlanmıyor.
onlar sadece üzüldüğümde yaşlanıyor. giyilmeyen elbiselerden,
çıkılmayan defilelerden, güzelliğe ‘maşallah’ diyen kem gözlü
mahalle karılarından, ölümcül nazarlardan, kız kurularından,
altın günlerinden, ağda zamanlarından, kız istemelerden, eğreti
makyajlardan, tuzlu kahvelerden, damat adaylarından, ‘sonra ne
derler’den,
	
“Allah sevdiklerinize kavuştursun!”
	
Dışarıdan cami çıkışına kurulmuş dilencinin sesi geliyor.
Çekinecek kimsesi kalmadığından çıplaklığına aldırmadan cama
çıkıp dilenci kadını izliyor. İçeriden caminin çıkışına doğru ne
zaman birinin yöneldiğini görse aynı sözleri sayıklamaya başlıyor.
Bir dilenci için ne saçma bir söz hâlbuki. Sanki yolcu uğurluyor.
Nergis, kadına sadaka verdiğini sonrasında da kadının parayı
gören sahte bir minnetkarlıkla “Allah sevdiklerinize kavuştursun!”
dediğini düşünüyor aynada dişlerinin arkalarına, diliyle şişirdiği
yanaklarına bakarken. Ardından dilenciye şöyle sağlam bir tokat
attığını. Çünkü bir dua değil bu Nergis için, düpedüz ölmesini
istemek. Sevdiği tek kişi var Nergis’in. O da bu dünyada değil. Ona
bu duayı etmek ‘tez vakitte ölürsün inşallah!’ demekle bir çünkü.
bir şeyler içmeliyim. bazı anlamlara gelmeyen kelimelerden,
cümlelerden, derde çare olmayan sanattan, avutmayan
edebiyattan, hiçbir boka yaramayan kitaplardan, woolf’un
parantez aralarından (kadınlar süslü giysilerini çıkarmalıdırlar
101
öğleüstü soyunmalıdırlar), nabokov’un apış arasından, kafka’nın
aforizmalarından, dostoyevski’nin her biri maddeye bürünmüş
birer düşünce olan kahramanlarından, artık sadece edebiyatçılarla
fransızların ilgilendiği freud’dan, filmlerden, tarkovski’nin akmayan
zamanlarından, tanpınar’ın genişleyen anlarından,
	
“Allah sevdiklerinize kavuştursun!”
	
Nergis dolaptan çıkardığı yarısından azı içilmiş viski
şişesiyle bardaktaki buzları boğmaya çalışıyor. Hiç kapatmadığı
radyodan siyah beyaz tuş sesleri geliyor. Eskiden ailecek/
annesiyle dışarı çıkar(lar)ken, muhtemel hırsızların evde biri var
sanıp girmemeleri için açık bırakıp gittikleri radyoyu, şimdilerde bu
ev yapımı alarm sistemini bilenlerin ‘radyo çaldığına göre Nergis
evde yok’ diye düşünüp kapısını çalmamaları için kapatmıyor.
Bach mı bu? Wagner? Yoksa Tchaikovski mi? Vivaldi? Hatırla-
mıyor. Tüm bunların hepsini çalabilen piyano hocası komşuları
Hristos Efendi’nin öldürülüşü dışında hiçbir şey hatırlamıyor.
hep kötüyü konuşan radyolardan, sonbaharda camdan atılan
piyanolardan, kan kırmızı eylüllerden, uğursuz sayılardan,
altılardan, yedilerden, sonbaharda camdan atılan piyanolardan,
sayıları uğursuz yapan eşkıyalardan, ev basan haydutlardan,
sonbaharda camdan atılan piyanolardan, çalamadığım ens-
trümanlardan, çalmama engel olanlardan, sonbaharda camdan
atılan piyanolardan, notalardan, uzun kemikli parmaklardan,
hissizleştirilen konçertolardan, yerçekimine yenik piyanolardan,
	
“Allah sevdiklerinize kavuştursun!”
	
Cam şişe bir anda patlıyor aynanın üzerinde. Jack
Daniels etiketi bile bir arada tutamıyor parçacıkları. Vuruş
102
tesirli. Ayna tuz. Şişe buz. Sağ salim ölmek istiyor artık Nergis.
Kırık ayna parçalarından birini ellerinin arasına alıp yürümeye
başlıyor evin içinde. Küçükken mutlu ederdi bu onu. Aynalara
yüzünü göstermekten kaçınır, babasının kullandığı aynayı
kaçırırdı. Sırlı kısmı göğü gösterecek şekilde ellerinin arasına
alıp kıyısında renkli evlerin sıralandığı yokuşlarda yürürdü. Bu
aykırı yürüyüş ona uçuyormuş hissi verir, aynaya yüzünü göste-
rirse düşüvereceğini sanırdı. Oysa şimdi hiçbir şey çare olmuyor
hüznüne. Yüz olmadıktan sonra aynanın çok da sırlı bir taş parçası
olmadığını düşünüyor. Sıkılınca yerden daha küçük parçalar
alıp spiraller çizmeye başlıyor vücuduna. Sıkılınca bileklerine
birer dizeği andıran beşer çizgi çiziyor. Sol anahtarları, notalar,
diyezler, bemoller çiziyor. Sıkılınca rengi kendinden bir boyayla
tüm evi kırmızıya boyamaya başlıyor. Tarlabaşı’nda, sahipsiz
kalacağından habersiz bir radyoda, Mozart’ın piyano konçertosu
çalıyor.
II
	
Derse geç kalmanın telaşı alnındaki damlacıklarda birik-
miş profesör önlüğünün giyilmemiş tek parçasını sol koluna
geçirirken anatomi laboratuvarına giriyor. Öğrencilerarası çok
seslilik yerini nefes nefese kalmış bir soloya bırakıyor:
	
“Mortui vivos docent!”
	
Profesörün ağzından çıkan bu üç kelime Rembrandt’ın du-
vara asılı bozuk rekreasyonu üzerinde yankılanıyor. Profesörün ve
Dr. Nicolaes Tulp’un yüzleri aynı fırçadan çıkmışçasına benziyor
birbirine. Musalla taşını andıran tezgâhın etrafına kümelenmiş
öğrencilerinin hiçbirinin Latince bilmemesinden mesut gülmeye
başlıyor. Bilmenin sapkın hazzı azgın bir kahkahaya dönüşüyor
sonrasında:
103
	
“Burada ölüler dirileri eğitir! Evet, doğru duydunuz.
Birazdan ellerinizle inceleyeceğiniz kadavramız hepinizin anlaya-
bileceği gibi bir bayana ait. Kendisi hayattayken bir anatomi
dersine model olmak, bu kadar insanın önünde çırılçıplak kalmak
istemiş midir bilinmez lakin çok önemli bir amaca hizmet ettiği
kesin. Vücudunda özellikle de bileklerinde fark edilen kesik izleri
sanırım bir intihardan miras. Ama elbette ki bu bizim dersimizin
konusu değil. Hadi bakalım, eldivenlerinizi takın ellerinize, soru
sormak serbest kusmak değil!”
	
Gün dönerken, yaşlı bir kadın sesi apartmandan bozma
vakıf üniversitesinin üçüncü katına ulaşıp, hayatlarında ilk kez bir
ölüye dokunan gençlerin şaşkınlığına karışıyor:
	
“Allah sevdiklerinize kavuştursun!”
104

